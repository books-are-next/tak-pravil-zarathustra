---
contentType: prose
---

<section>

### KOUZELNÍK.

1\. Ale když Zarathustra zahýbal za skálu, uviděl nedaleko pod sebou na téže cestě člověka, jenž svými údy trhal jako pomatenec a posléze se na břicho vrhl k zemi. „Stůj! pravil Zarathustra svému srdci, onen muž, toť asi vyšší člověk, od něhož vyšel zlý výkřik úzkosti, – podívám se, je-li mu pomoci.“ Ale když doběhl na místo, kde člověk ležel na zemi, nalezl třesoucího se starce s vypoulenýma očima; a byt se Zarathustra sebe více namáhal, aby ho vzpřímil a postavil zas na nohy,, bylo to marné. A nešťastník, zdálo se, ani nepozoroval, že je někdo na blízku, nýbrž obracel se stále s dojímavými posuny, jako ten, kdo celým světem jest opuštěn a osamocen. Posléze však, po mnohém chvění, škubání a klubkovitém svíjení, jal se takto naříkati:

</section>

<section>

Kdo zahřeje, kdo má mne ještě rád?

Sem horké ruce!

A k srdci pánve uhlí!

Povalen, v hrůze, 

jak polomrtvý, jemuž hřejí nohy, – 

ach! neznámými zimnicemi zmítán, 

pronikán šípy s hroty zmrzlými v ledu, 

štván, myšlenko, tebou! 

ty nevýslovná! zhalená! děsná! 

Štván, lovce za mraky, tebou! 

Tvým bleskem sklán, 

ty výsměšné oko, jež na mne zíráš z temna: – tak ležím, 

svíjím se, kroutím, týrán 

věčnými mukami všemi, 

tebou 

zasažen, ty nejkrutější lovce, 

ó – bože neznámý!

</section>

<section>

Hloub bodni! 

a bodni zas!

Rozpíchej, rozraz mé srdce!

Nač tato muka 

šípy otupenými?

Co zase zíráš, 

po lidských lačně mukách, 

ze zraků s blesky škodolibých bohů?

Ty zabít nechceš, 

jen mučit, mučit?

Nač – mučit mne, 

ó bože! škodolibý! neznámý! –

</section>

<section>

Haha! Plížíš se sem?

Ve chvíli půlnoční 

čeho si žádáš? Mluv!

Tísníš mne, tlačíš –

ha! již příliš blízko!

Pryč! Pryč!

Slyšíš, jak dýchám, 

zkoumáš tep mého srdce, 

ty žárlivče –

na co jen žárlíš?

Pryč! Pryč! K čemu žebřík?

Chceš dovnitř 

v mé srdce, 

chceš dovnitř mých nejtajemnějších 

myšlenek vlézt?

Nestoudný! Neznámý – lupiči! 

Co si chceš uloupit? 

Co si chceš vyslídit? 

Co si chceš vymučit, 

ty mučiteli! ty – katane bože! 

Či mám se, jak pes, 

před tebou válet?

Mám pokorně, nadšením bez sebe, 

z lásky se před tebou vrtět?

</section>

<section>

Nadarmo! Bodej dál, 

nejkrutší bodče! Ne, 

ne pes, jen zvěř tvoje jsem, 

ty lovce nejkrutší!

Tvůj zajatec nejpyšnější, 

ty loupežníku za mračny!

Mluv, promluv!

Co na mne, zákeřníku, chceš?

Zhalený v blesky! Neznámý! Mluv, 

co chceš, ty – bože neznámý?

</section>

<section>

Jak? výkupné?

Kolik chceš výkupného?

Chtěj mnoho – to radí má hrdost!

A mluv krátce – to radí druhá má hrdost!

</section>

<section>

Haha!

Mne – si žádáš? Mne? 

Mne – celého mne?…

</section>

<section>

Haha!

A drásáš mne, blázne, blázne, 

rozdrásáš hrdost mou? 

Lásku mi dej – kdo mne zahřeje? 

Kdo má mne ještě rád? – dej horké ruce, 

dej k srdci pánve uhlí – 

mně nejosamělejšímu, 

jemuž led, ach, sedmerý led 

i po nepřátelích, 

po nepřátelích prahnouti káže, 

dej, ano vzdej, 

nejkrutší soku, 

vzdej mně – sebe sám! - -

</section>

<section>

Ten tam! 

I on mi unik, 

můj poslední, 

jediný druh, 

můj veliký sok, 

můj neznámý, 

můj katan bůh! –

</section>

<section>

– Ne! Vrať se zas 

se všemi mukami svými!

K poslednímu osamělých všech 

ó, vrat se zas!

Všech slzí mých živoucí pramen 

po tobě lká!

A v srdci mém poslední plamen – 

tobě vzplá! 

Ó, vrat se zas, 

můj neznámý bože! můj bole! poslední - slasti má!

</section>

<section>

2\. Tu se však Zarathustra déle nezdržel, vzal hůl a vší silou bušil do naříkajícího. „Zadrž! volal naň se zuřivým smíchem, zadrž, ty herce! Ty penězokazi! Ty lháři z hloubi duše! Však tě poznávám!

Však ti již zahřeji hnáty, zlý kouzelníku; dovedu dobře takovým jakos ty – zatápěti!“

– „Ustaň, pravil stařec a vyskočil s půdy, nebij už, ó Zarathustro! Vždyť jsem to dělal jenom ve hře! 

Takové věci náleží k mému umění; s tebou samým chtěl jsem učinit zkoušku, když jsem ti tuto zkoušku předváděl! A věru, dobřes mne prohlédl!

Ale také tys předvedl mi nemalou zkoušku sebe sama: jsi tvrdý, ty moudrý Zarathustro! Tvrdě bušíš svými ‚pravdami‘, tvůj obušek na mně vynucuje – tuto pravdu!“

\- „Nelichoť, odpověděl Zarathustra, stále ještě podrážděn, s temným pohledem, ty herce z hloubi duše! Jsi nepravý: co mluvíš – o pravdě!

Ty páve pávů, ty moře ješitnosti, proč jsi přede mnou hrál, zlý kouzelníku, v koho měl jsem věřiti, kdyžs v takovéto podobě naříkal?“

„Kajícníka ducha, pravil stařec, toho – jsem hrál: sám jsi kdys vynalezl to slovo –

\- hrál jsem básníka a kouzelníka, jenž sám proti sobě posléze obrací svého ducha, proměněného jsem hrál, jenž zmrzne svým zlým věděním a svědomím.

A jenom doznej: trvalo dlouho, ó Zarathustro, než jsi prohlédl mé umění a lhaní! Věřils v mou tíseň, kdyžs mi hlavu držel oběma rukama,

\- slyšel jsem tě naříkati: ‚příliš málo ho milovali, příliš málo milovali!‘ Ze jsem tě do té míry podvedl, nad tím jásala v mém nitru moje zloba.“

„Podvedls asi už obratnější lidi než jsem já, pravil Zarathustra tvrdě. Nejsem na stráži před podvodníky, musím býti bez prozíravosti: tak tomu chce můj úděl.

Ty však – musíš podváděti: potud tě znám! Musíš vždy býti dvojznačný, troj-, čtyř-, pětiznačný! Ani, k čemu ses teď přiznal, nebylo mi zdaleka dosti pravdivé a nepravé!

Zlý penězokazi, jak bys mohl jinak! I svou nemoc bys ještě líčidlem natřel, kdyby ses lékaři ukázal nahý.

Taks právě přede mnou nalíčil svou lež, an jsi pravil: ‚vždyť jsem to dělal jenom ve hře!‘ Byla v tom i vážnost, neboť máš vskutku něco z kajícníka ducha!

Dobře se v tobě vyznám: očarovals všechny, ale vůči tobě již ti nezbyla žádná lež ni lest, – sám sobě jsi odčarován!

Sklidil jsi hnus, jedinou to svou pravdu. Ni slovo na tobě není již ryzí, tvá ústa však ano: totiž hnus, jenž ti lpí na ústech.“

\- „Kdo pak jsi! zvolal tu starý kouzelník vzdorným hlasem, kdo smí takto mluviti ke mně, k největšímu, který dnes žije?“ - a zelený blesk mu šlehl z oka po Zarathustrovi. Hned se však proměnil a pravil smutně:

„Ó Zarathustro, jsem toho syt, a hnusí se mi má umem, nejsem velký, nač se přetvařovat! Ale víš to přec – hledal jsem velkost!

Velkého člověka chtěl jsem představovati a mnohé jsem přemluvil:

ale tato lež byla nad mé síly. O ni se lámu. O Zarathustro, všechno na mně jest lží; ale že hynu svou lží tento můj zánik jest ryzí!“ –

„Ctí tě, pravil Zarathustra ponuře a shlížeje stranou, ctí tě, žes hledal velkost, ale prozrazuje tě to též. Nejsi velký. 

Zlý starý kouzelníku, toť tvé nejlepší a nejpoctivější, co na tobě ctím, že jsi se sebe nabažil a žes to vyslovil: ‚nejsem velký´. 

V tom tě ctím jakožto kajícníka ducha: a byt jen pro jediný dech a mžik, v tom jediném okamžení byls – ryzí. 

Ale rci, co hledáš zde v mých lesích a skalách? A položil-li ses do cesty mně, jakou zkoušku chtěl jsi se mnou učinit? proč jsi pokoušel mne?“ –

Tak pravil Zarathustra, a oči se mu zajiskřily. Starý kouzelník chvíli mlčel, pak řekl: „Pokoušel jsem tě? Jen zkouším, jen hledám.

Ó Zarathustro, hledám člověka pravého, ryzího, jednoduchého, jednoznačného, člověka s veškerou poctivostí, nádobu moudrosti, světce poznání, velkého člověka!

Což nevíš, ó Zarathustro? Zarathustru hledám“

</section>

<section>

\- A zde mezi oběma nastalo dlouhé mlčení; Zarathustra se však hluboko sám do sebe ponořil, takže zavřel oči. A potom, vraceje se k rozmlouvajícímu, chopil se kouzelníkovy ruky a pravil, způsobně a úskočně:

„Nuže dobrá! Tam nahoru vede cesta, tam leží Zarathustrova sluj. V ní smíš hledati, koho bys rád nalezl.

A ptej se o radu mých zvířat, mého orla a mého hada: ti necht pomohou ti hledat. Má sluj však jest velká.

Já sám ovšem – já posud neviděl velkého člověka. Co jest velké, pro to dnes oko nejjemnějších jest příliš hrubé. Jet říše luzy. 

Leckoho jsem již nalezl, jenž se natahoval a nadýmal, a lid křičel: ‚Vizte velkého člověka!‘ Ale co jsou platný všechny měchy!

Posléze vyrazí vítr. Posléze pukne žába, jež se příliš dlouho nadýmala: a vyrazí vítr. Naduřelého píchati do břicha, to jmenuji záslužnou zábavou.

Slyšte to, chlapci! Tento dnešek náleží luze: kdo tu ještě ví, co jest velké a co malé!

Kdo by tu se zdarem hledal velkost! Jen blázen: bláznům se to zdaří.

Hledáš velké lidi, podivný blázne? Kdo tě tomu naučil? Je dnes na to kdy? Ó ty zlý, jenž hledáš a zkoušíš, co mne – pokoušíš?“ - -

</section>

<section>

Tak pravil Zarathustra, utěšen v srdci svém, a se smíchem kráčel dále svou cestou.

</section>
