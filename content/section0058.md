---
contentType: prose
---

### O ODPADLÍCÍCH.

1\. Ach, což leží všechno již zvadle a šedivě, co nedávno ještě na této louce stálo zelené a pestré? A co medu naděje jsem odsud odnesl do svých úlů!

Mladá tato srdce již zestárla všechna, – a ani nezestárla! jenom se znavila, zevšedněla, zpohodlněla: – říkají tomu „zase jsme se stali nábožnými.“

Ještě nedávno jsem viděl, jak z rána vybíhají na statečných nohou: ale jich nohy poznání zemdlely, a teď pomlouvají dokonce i svou jitřní statečnost!

Věru, leckdo z nich zvedal kdys nohy jako tanečník, smích v mé moudrosti na něj kýval: – tu si to rozmyslil. Právě jsem ho viděl, jak leze křivý – ke kříži.

Kol světla a svobody třepotali se kdys, podobni komárům a mladým básníkům. Něco málo letitější, něco málo ledovější: a již jsou z nich peciválští tmáři tajnůstkáři.

Snad že jim srdce zmalomyslnělo proto, že mne pohltila samota jak velryba? Snad že jich ucho toužilo marně a dlouho po mně a po hlasu mých hlasatelů a hlasných trub?

– Ach! Vždy jenom málo je těch, jichž srdce má dlouhou odvahu a bujarost; a těm i duch zůstává vytrvalý. Zbytek však je zbabělý.

Zbytek: to jsou vždy skoro všichni, to jsou vždy všední, přebyteční, ti, jichž je přespříliš mnoho –ti všichni jsou zbabělí! –

Kdo mého jest rodu, tomu též zkušenosti mého rodu přes cestu přeběhnou; tak, že prvými jeho soudruhy budou mrtvoly a šaškové.

Jeho druzí soudruzi však – ti se budou zváti jeho věřícími: živoucí roj, mnoho lásky, mnoho pošetilosti, zástup zbožňujících holobrádků.

K těmto věřícím nechť srdce svého nepoutá, kdo mého jest rodu mezi lidmi; v tyto vesny a pestré louky nechť nevěří, kdo zná lidský rod, tak zběhlý a zbabělý!

Kdyby jinak dovedli, jinak by též chtěli. Polo-polovičatí zkazí vše, co je celistvé. Že listy vadnou, – proč se nad tím rmoutit!

Nech, ať jen zvadnou a spadnou, ó Zarathustro, a nermuť se! A raději do nich zaduj šelestícím větrem, -

zaduj do toho listí, 6 Zarathustro: by všechno zvadlé ještě rychleji od tebe uteklo! –

  

2\. „Stali jsme se zase nábožnými“ – tak se přiznávají ti odpadlíci, ba někteří z nich jsou příliš zbabělí, by se k tomu přiznali\*

Těm hledím do oka, – těm to říkám do obličeje a do ruměnce jejich lící: jste z těch, kdož se zase modlil

Ale jest potupou, modliti se! Nikoli pro všechny, ale pro tebe i pro mne a pro každého, kdokoli své svědomí má v hlavě. Pro tebe jest potupou, že se modlíš!

Víš to dobře: tvůj zbabělý ďábel v tvém nitru, jenž rád by ruce spínal, ruce skládal v klín a pohodlněji žil: – ten zbabělý ďábel ti namlouvá: „bůh jest“

Tím však náležíš k rodu těch, kdož se štítí světla, kdož světlem jsou vyrušováni z klidu; teď den co den hloub musíš svou hlavu nořiti v mlhu a noc!

A věru, dobřes vyvolil hodinu: neb teď právě zas vyletují noční ptáci. Hodina přišla všemu lidu štítícímu se světla, hodina večerního odpočinku, kdy se – neodpočívá.

Slyším a cítím to: přišla hodina pro jich průvod a honbu, ne sice pro divokou, než pro krotkou, chromou, čenichající honbu skrčeně se modlících tichošlápků, –

– pro honbu na potutelníky roznícených duší: všechny myší pasti na srdce jsou teď zase nalíčeny! A kdekoli rozhrnu záclonu, tam se mi vyřítí vstříc noční můrečka.

Seděla tam snad pospolu s jinou noční můrečkou? Neb všude mi to páchne po malých zalezlých schůzkách; a kde jsou komůrečky, tam se modlí noví pobožnůstkáři, tam jsou výpary pobožnůstkářů.

Sedají pospolu po dlouhé večery a promlouvají: „nechat se staneme zas jako jsou pacholátka a říkejme zas ‚pane bože‘!“ – a zkazili si ústa i žaludek u nábožných cukrářů.

Anebo po dlouhé večery přihlížejí lstivě číhajícímu křižákoví, jenž i pavoukům káže o moudrosti a učí takto; „pod kříži se dobře přede!“

Anebo sedají za dne s udicemi nad močály a domnívají se o sobě, že proto jsou hlubocí: ale kdo chytá ryby, kde ryb není, toho nejmenuji ani povrchním!

Anebo se učí v pobožné radosti na harfu hráti u písničkáře, jenž by se harfou rád do srdce vehrál mladým ženuškám; – neb nabažil se starých ženušek i jejich vychvalování.

Anebo se učí jektat zuby u přeučeného poloblázna, jenž v tmavých pokojích čeká, že se mu zjeví duchové – a že mu docela upláchne duch!

Anebo naslouchají starému hudlaři šumaři, jenž prošel kus světa a od ponurých větrů se naučil truchlivosti zvuků; teď hvízdá podle větru a ponurými zvuky káže truchlivost.

Ba někteří z nich se stali ponocnými: ti znají teď troubit na rohy a obcházejí v noci a burcují staré věci, jež dávno již usnuly.

Pět slov o starých věcech zaslechl jsem včera v noci u zahradní zdi: ta slova pocházela od takových starých zarmoucených suchých ponocných.

„Je-li otcem, nestará se s dostatek o své děti: lidští otcové to činí lépe!“ –

„Je příliš stár! Již se nijak o své děti nestará“ – tak odpovídal druhý ponocný.

„Což pak má děti? nikdo to nemůže dokázati, nedokáže-li to sám!

Již dávno bych rád, aby to jednou důkladně dokázal.“

„Dokázati? Jakoby ten byl kdy něco dokázal! Dokazovati je mu za těžko; nejvíc mu záleží na tom, aby se mu věřilo“

„Ba! Ba! Víra je mu spásou, víra v něho. Tot už způsob starých lidí! Tak se vede i nám!“ – 

– Tak promlouvali k sobě ti dva staří ponocní a plašitelé světla, a po té truchlivě troubili na své rohy: tak se stalo včera v noc a u zahradní zdi.

Mně se však srdce smíchem kroutilo a pukalo a nevědělo si rady a kleslo do bránice.

Věru, to bude ještě má smrt, že se udusím smíchem, vidím-li opilost oslů a slyším-li ponocné takto pochybovati o bohu.

Což dávno již neminul čas i pro všechny takové pochybnosti? Kdo smí ještě burcovati takové staré usnulé věci, štítící se světla!

Vždyť se starými bohy je dávno již konec: – a věru, měli dobrý konec, jak se sluší na radostné bohy!

Ne že by byli zemřeli „soumrakem‘’, – to je lež! Nýbrž: sami se jednou k smrti – usmáli!

To se stalo, když nejbezbožnější slovo vyšlo – od jednoho z bohů: – slovo: „Jest jediný bůh! Nebudeš míti bohů jiných přede mnou!“ –

– starý bůh, zuřivec, žárlivec, se do té míry zapomněl: –

A všichni bozi se tenkrát smáli a viklali se na svých křeslech a volali: „Což právě to není božskostí, že jsou bohové, ale že není boha?“

Kdo uši má, slyš!

  

Tak mluvil Zarathustra v městě, které miloval a kterému příjmí jest dáno „pestrá kráva“. Odtud totiž měl již jen dva dni cesty, aby přišel zas do své jeskyně a k svým zvířatům; jeho duše však neustále plesala nad blízkostí jeho návratu. –
