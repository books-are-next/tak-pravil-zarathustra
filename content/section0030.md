---
contentType: prose
---

### O SOUCITNÝCH.

Přátelé moji, dolétlo výsměšné slovo k vašemu příteli: „jen hleďte Zarathustru! Zdaž mezi námi nekráčí, jak mezi zvířaty?“

Lépe však mluviti takto: „poznávající kráčí mezi lidmi, jako by byli zvířaty.“

Člověku samu pak poznávající říká: zvíře s červenými tvářemi. Čím si toho člověk zasloužil? Snad tím, že mu bylo příliš často se stydět.

O přátelé moji! Takto dí poznávající: Stud, stud, stud – to jsou dějiny lidstva!

A proto si šlechetný člověk ukládá, že nebude zahanbovati: Ukládá si stud před vším, co trpí.

Věru, nemám rád milosrdných, těch blahoslavených ve svém soucitu: přílišně se jim nedostává studu.

Musím-li býti soucitný, ať mi tak alespoň neříkají; a jsem-li soucitný, tedy raději z povzdálí!

Rád také zahalím hlavu a prchám, ještě než mne poznají: a totéž káži vám, přátelé moji!

Kéž mi můj osud do cesty vždy vede lidi bez utrpení, jako jste vy, a takové, s nimiž smím míti společnou naději a hody a med!

Ano, to či ono jsem trpícím prokazoval: ale vždy se mi zdálo, že prokazuji cos lepšího, kdykoli jsem se naučil lépe se radovat.

Od té doby, co lidé jsou lidmi, příliš málo se radovali: To jediné, bratří moji, jest dědičný náš hřích!

A naučíme-li se lepší radosti, odnaučíme se nejlépe jiným působiti bolest a vymýšleti bolestné věci.

Proto si omývám ruku, jež pomohla trpícímu, proto si otírám nad to i duši.

Neb že jsem trpícího viděl trpěti, za to jsem se styděl ve jménu jeho studu; a když jsem mu pomohl, tu tvrdě jsem ublížil jeho hrdosti.

Veliké závazky nevnukají vděčnost, nýbrž pomstychtivost; a neupadne-li malé dobrodiní v zapomenutí, stane se z něho ještě hlodavý červ.

„Buďte zdrželiví v přijímání! Vyznamenávejte tím, že přijímáte!“ – tak radím těm, kdož nemají, co by rozdávali. 

Já vsak jsem ten, jenž obdarovává: daruji rád, přítel přátelům. Cizí však a chudí nechť sami s mého stromu si utrhnou plod: to je zahanbí méně. 

Žebráci měli by však nadobro býti odstraněni! Věru, je k zlosti, jim dávat, k zlosti, jim nedávat.

A stejně hříšníci a zlá svědomí! Věřte mi, přátelé moji: Hryzení svědomí vychovává ke kousání.

Nejhorší jsou však malé myšlenky. To raději už páchat zlo, než myslit přikrčeně!

Říkáte sice: „radost z malých zlomyslností nám uspoří nejeden velký zločin.“ Ale zde spoříte nemístně.

Jako vřed je zlý skutek, svědí a svrbí a provalí se, – mluví poctivě.

„Hle, já jsem choroba“ – tak mluví zlý skutek; toť jeho poctivost.

Ale malá myšlenka jest jako plíseň: plazí se a krčí se a nikde nechce být – až celé tělo zpuchne a zpuchří drobnou plísní.

Tomu však, jejž posedl ďábel, říkám do ucha toto slovo: „lépe by bylo jej vypěstit, aby se z něho stal veliký ďábel! I pro tebe jest ještě cesta velikosti!“ –

Ach, bratří moji! O každém víme poněkud mnoho! A leckdo se nám stane průhledným, a přece nikterak nemůžeme jím projít skrz naskrz.

Je těžké žiti s lidmi, protože mlčeti je tak těžké.

A nejsme nejnespravedlivější proti tomu, kdo je nám odporný, nýbrž proti tomu, po kom nám pranic není.

Máš-li pak trpícího přítele, buď pro jeho utrpení místem odpočinku, ale buď ložem tvrdým, ložem polním: tak mu prospěješ nejlépe.

A ublíží-li ti přítel, rci: „promíjím ti, cos mi učinil; žes to však ^ učinil sobě, – jak bych to mohl prominouti!“ 

Tak mluví všechna veliká láska: ta překonává i promíjení a soucit.

Je nutno své srdce držet na uzdě; neb kdo je nechá klusat, tomu dřív ještě uteče hlava!

Ach, kde se na světě udály větší pošetilosti než u soucitných? A co na světě způsobilo více utrpení než pošetilosti soucitných?

Běda všem milujícím, kteří nemají ještě vyšší výšky nad svým soucitem!

Takto kdysi ďábel ke mně promluvil: „i bůh má své peklo: tím jest jeho láska k lidem.“ 

A nedávno jsem od něho zaslechl toto slovo: „bůh je mrtev; svým soucitem s lidmi zemřel bůh.“– 

Nuž přijměte mi výstrahu před soucitem: odtud lidem přichází ještě těžký mrak! A já se vyznám ve znameních povětrnosti!

Pomněte však i tohoto slova: všechna veliká láska jest ještě nad vším svým soucitem: neb to, co miluje, chce teprve – stvořit! 

„Sebe sama obětuji své lásce, a svého bližního jako sebe sama“ - tak zní mluva všech tvořících.

Všichni tvořící však jsou tvrdi. –

  

Tak pravil Zarathustra.
