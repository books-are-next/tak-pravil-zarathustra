<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">POUTNÍK.</h3>

  <p>K půlnoci bylo, tu dal se Zarathustra cestou přes ostrovní hřbet, aby s časným jitrem dostihl protilehlého pobřeží: tam totiž chtěl vstoupiti na loď. Bylať tam dobrá rejda, kde rády zakotvovaly též cizí koráby; ty odvážely leckoho, kdo s blažených ostrovů chtěl přes moře. A když Zarathustra stoupal tak do vrchu, vzpomínal cestou na množství osamělých poutí od svého mládí a na to, kolik hor a hřbetů a vrcholů již slezl.&nbsp;</p>

  <p>Jsem poutníkem a horským lezcem, děl srdci svému, nemiluji rovin, a zdá se, že nedovedu dlouho seděti na jednom místě. A nechť mi ještě vzejde jakýkoli osud a zážitek, – putování v tom bude a slézání hor: konec konců prožívá člověk již jen sám sebe.</p>

  <p>Odplynul čas, kdy mne ještě náhody směly potkávati; a co by se mi teď ještě mohlo nahoditi, abych toho již neměl!</p>

  <p>To se jen vrací, přichází mi konečně domů – má vlastní prapodstata i to, co z ní dlouho bylo v cizině a rozprášeno do všech věcí a náhod.</p>

  <p>A ještě jedno vím: teď stojím před svým posledním vrcholem a před tím, čeho jsem nejdéle zůstal ušetřen. Ach, má nejtvrdší cesta do výšky nastává! Ach, počal jsem své putování nejosamělejší!</p>

  <p>Kdo však jest mého rodu, takové hodině neujde: hodině, jež k němu promlouvá: „Teprve nyní kráčíš svou cestou velkosti! Vrchol a propast – to jest nyní uzavřeno v jedno!&nbsp;</p>

  <p>Kráčíš svou cestou velkosti: teď se ti stalo posledním útočištěm, co dosud se zvalo tvým posledním nebezpečenstvím!&nbsp;</p>

  <p>Kráčíš svou cestou velkosti: teď budiž tvou nejlepší odvahou, že za tebou cesty již není!&nbsp;</p>

  <p>Kráčíš svou cestou velkosti: zde nikdo se nebude plížiti za tebou! Tvá noha sama za tebou zametla stezku, nad níž jest psáno:</p>

  <p>nemožnost.</p>

  <p>A scházejí-li ti nyní všechny žebříky, zkus vystoupiti sám sobě na vlastní hlavu: jak jinak bys do výše stoupal?</p>

  <p>Na vlastní hlavu a přes vlastní srdce v dál! Nyní nechť i nejmírnější na tobě se stane nejtvrdším. Kdo se vždy mnoho šetřil, postonává posléze mnohým šetřením.</p>

  <p>Chvála tomu, co zatvrzuje! Nechvalořečím zemi, jež máslem a strdí oplývá!</p>

  <p>Je nutno, bychom se naučili na sebe nehleděti, pak teprve mnoho uvidíme: – této tvrdosti třeba je každému, kdo stoupá na hory.</p>

  <p>Kdo však jakožto poznávající má dotěrné oči, jak by ten viděl na všech věcech více než jejich popředí!&nbsp;</p>

  <p>Ty však, ó Zarathustro, chtěl jsi všech věcí viděti pozadí a dno: tak ti již nezbývá než stoupati přes sebe sama, – vzhůru, výš, až i své hvězdy budeš míti pod sebou!&nbsp;</p>

  <p>Ano! Kdybych zíral dolů na sebe sama a i na své hvězdy: to teprve bych nazval svým vrcholem, to mi ještě zbylo jakožto můj vrchol poslední! –</p>

  <p><br /></p>

  <p>Tak promlouval Zarathustra sám k sobě, an stoupal, a tvrdými průpovídkami potěšoval své srdce: neboť byl v srdci svém ze-drán jak ještě nikdy před tím. A když vystoupil na hřeben horského hřbetu, hle, tu leželo před ním rozestřeno protější moře: i zastavil se a dlouho mlčel. Ale noc v této výšce byla studená a jasná a světle ohvězděná.</p>

  <p>Poznávám svůj úděl, řekl posléz truchlivě. Nuže dobrá! Jsem připraven. Právě se počala poslední má samota.</p>

  <p>Ach, toto temné, truchlivé moře pode mnou! Ach, tato těhotná noční rozmrzelost! Ach osude a moře! K vám je mi teď sestupovati!</p>

  <p>Před svou nejvyšší horou stojím a před svou nejdelší poutí: proto je mi nejdříve sestoupiti hloub, než jsem kdy sestoupil: – hloub do bolesti, než jsem kdy sestoupil, až dolů do jejích nejčernějších vln! Tak tomu chce můj osud: Nuže dobrá! Jsem připraven.</p>

  <p>Odkud pocházejí nejvyšší hory? tak jsem se kdysi ptal. Tu jsem poznal, že pocházejí z moře.</p>

  <p>To svědectví je vryto v jejich kamení a v stěny jejich vrcholů. Až z nejhlubšího vyrůstá nejvyšší k své výšce. –</p>

  <p><br /></p>

  <p>Tak pravil Zarathustra na temeni hory, kde bylo zima; ale když přišel na blízko moře a posléze samoten stál pod útesy, tu byl znaven cestou a byl ještě roztouženější než před tím.</p>

  <p>Teď ještě všechno spí, pravil; i moře spí. Spánkem omámen a cize jeho zrak na mne zírá.</p>

  <p>Dýchá však teple, to cítím. A cítím též, že sní. Ve snu sebou zmítá na tvrdých poduškách.</p>

  <p>Slyš! Slyš! Jak stená zlým vzpomínáním! Či zlým očekáváním?</p>

  <p>Ach, jsem s tebou smuten, temný netvore, a i na sebe se pro tebe hněvám.</p>

  <p>Ach, že má ruka nemá dosti síly! Rád bych tě věru osvobodil od zlých snů! –</p>

  <p><br /></p>

  <p>A jak Zarathustra takto promlouval,smál se těžkomyslně a hořce sobě sám. Jak! Zarathustro! pravil, i moři chceš zpívat útěchu?</p>

  <p>Ach, ty láskyplný blázne Zarathustro, ty předůvěřivý blažený blázne! Ale takový byls vždy: vždy ses důvěrně blížil všemu hrozivému.</p>

  <p>Každou obludu byl bys chtěl hladiti. Dýchnutí teplého dechu, pazoury porostlé měkkými chloupky –: a jižs byl ochoten lákat ji a laskat. Láska je nebezpečí nejosamělejšího, láska ke všemu, jen je-li to živé! K smíchu je věru mé bláznovství a moje skromnost v lásce! –</p>

  <p><br /></p>

  <p>Tak pravil Zarathustra a usmál se při tom po druhé: tu však pomněl svých opuštěných přátel-, a jako by se byl svými myšlenkami na nich provinil, zlobil se na sebe pro své myšlenky. A brzy se stalo, že smějící se plakal: – zlobou a touhou Zarathustra hořce zaplakal.</p>

  <p>&nbsp;</p>
</body>
</html>
