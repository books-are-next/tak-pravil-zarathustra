<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O ODPADLÍCÍCH.</h3>

  <p>1. Ach, což leží všechno již zvadle a šedivě, co nedávno ještě na této louce stálo zelené a pestré? A co medu naděje jsem odsud odnesl do svých úlů!</p>

  <p>Mladá tato srdce již zestárla všechna, – a ani nezestárla! jenom se znavila, zevšedněla, zpohodlněla: – říkají tomu „zase jsme se stali nábožnými.“</p>

  <p>Ještě nedávno jsem viděl, jak z rána vybíhají na statečných nohou: ale jich nohy poznání zemdlely, a teď pomlouvají dokonce i svou jitřní statečnost!</p>

  <p>Věru, leckdo z nich zvedal kdys nohy jako tanečník, smích v mé moudrosti na něj kýval: – tu si to rozmyslil. Právě jsem ho viděl, jak leze křivý – ke kříži.</p>

  <p>Kol světla a svobody třepotali se kdys, podobni komárům a mladým básníkům. Něco málo letitější, něco málo ledovější: a již jsou z nich peciválští tmáři tajnůstkáři.</p>

  <p>Snad že jim srdce zmalomyslnělo proto, že mne pohltila samota jak velryba? Snad že jich ucho toužilo marně a dlouho po mně a po hlasu mých hlasatelů a hlasných trub?</p>

  <p>– Ach! Vždy jenom málo je těch, jichž srdce má dlouhou odvahu a bujarost; a těm i duch zůstává vytrvalý. Zbytek však je zbabělý.</p>

  <p>Zbytek: to jsou vždy skoro všichni, to jsou vždy všední, přebyteční, ti, jichž je přespříliš mnoho –ti všichni jsou zbabělí! –</p>

  <p>Kdo mého jest rodu, tomu též zkušenosti mého rodu přes cestu přeběhnou; tak, že prvými jeho soudruhy budou mrtvoly a šaškové.</p>

  <p>Jeho druzí soudruzi však – ti se budou zváti jeho věřícími: živoucí roj, mnoho lásky, mnoho pošetilosti, zástup zbožňujících holobrádků.</p>

  <p>K těmto věřícím nechť srdce svého nepoutá, kdo mého jest rodu mezi lidmi; v tyto vesny a pestré louky nechť nevěří, kdo zná lidský rod, tak zběhlý a zbabělý!</p>

  <p>Kdyby jinak dovedli, jinak by též chtěli. Polo-polovičatí zkazí vše, co je celistvé. Že listy vadnou, – proč se nad tím rmoutit!</p>

  <p>Nech, ať jen zvadnou a spadnou, ó Zarathustro, a nermuť se! A raději do nich zaduj šelestícím větrem, -</p>

  <p>zaduj do toho listí, 6 Zarathustro: by všechno zvadlé ještě rychleji od tebe uteklo! –</p>

  <p><br /></p>

  <p>2. „Stali jsme se zase nábožnými“ – tak se přiznávají ti odpadlíci, ba někteří z nich jsou příliš zbabělí, by se k tomu přiznali*</p>

  <p>Těm hledím do oka, – těm to říkám do obličeje a do ruměnce jejich lící: jste z těch, kdož se zase modlil</p>

  <p>Ale jest potupou, modliti se! Nikoli pro všechny, ale pro tebe i pro mne a pro každého, kdokoli své svědomí má v hlavě. Pro tebe jest potupou, že se modlíš!</p>

  <p>Víš to dobře: tvůj zbabělý ďábel v tvém nitru, jenž rád by ruce spínal, ruce skládal v klín a pohodlněji žil: – ten zbabělý ďábel ti namlouvá: „bůh jest“</p>

  <p>Tím však náležíš k rodu těch, kdož se štítí světla, kdož světlem jsou vyrušováni z klidu; teď den co den hloub musíš svou hlavu nořiti v mlhu a noc!</p>

  <p>A věru, dobřes vyvolil hodinu: neb teď právě zas vyletují noční ptáci. Hodina přišla všemu lidu štítícímu se světla, hodina večerního odpočinku, kdy se – neodpočívá.</p>

  <p>Slyším a cítím to: přišla hodina pro jich průvod a honbu, ne sice pro divokou, než pro krotkou, chromou, čenichající honbu skrčeně se modlících tichošlápků, –</p>

  <p>– pro honbu na potutelníky roznícených duší: všechny myší pasti na srdce jsou teď zase nalíčeny! A kdekoli rozhrnu záclonu, tam se mi vyřítí vstříc noční můrečka.</p>

  <p>Seděla tam snad pospolu s jinou noční můrečkou? Neb všude mi to páchne po malých zalezlých schůzkách; a kde jsou komůrečky, tam se modlí noví pobožnůstkáři, tam jsou výpary pobožnůstkářů.</p>

  <p>Sedají pospolu po dlouhé večery a promlouvají: „nechat se staneme zas jako jsou pacholátka a říkejme zas ‚pane bože‘!“ – a zkazili si ústa i žaludek u nábožných cukrářů.</p>

  <p>Anebo po dlouhé večery přihlížejí lstivě číhajícímu křižákoví, jenž i pavoukům káže o moudrosti a učí takto; „pod kříži se dobře přede!“</p>

  <p>Anebo sedají za dne s udicemi nad močály a domnívají se o sobě, že proto jsou hlubocí: ale kdo chytá ryby, kde ryb není, toho nejmenuji ani povrchním!</p>

  <p>Anebo se učí v pobožné radosti na harfu hráti u písničkáře, jenž by se harfou rád do srdce vehrál mladým ženuškám; – neb nabažil se starých ženušek i jejich vychvalování.</p>

  <p>Anebo se učí jektat zuby u přeučeného poloblázna, jenž v tmavých pokojích čeká, že se mu zjeví duchové – a že mu docela upláchne duch!</p>

  <p>Anebo naslouchají starému hudlaři šumaři, jenž prošel kus světa a od ponurých větrů se naučil truchlivosti zvuků; teď hvízdá podle větru a ponurými zvuky káže truchlivost.</p>

  <p>Ba někteří z nich se stali ponocnými: ti znají teď troubit na rohy a obcházejí v noci a burcují staré věci, jež dávno již usnuly.</p>

  <p>Pět slov o starých věcech zaslechl jsem včera v noci u zahradní zdi: ta slova pocházela od takových starých zarmoucených suchých ponocných.</p>

  <p>„Je-li otcem, nestará se s dostatek o své děti: lidští otcové to činí lépe!“ –</p>

  <p>„Je příliš stár! Již se nijak o své děti nestará“ – tak odpovídal druhý ponocný.</p>

  <p>„Což pak má děti? nikdo to nemůže dokázati, nedokáže-li to sám!</p>

  <p>Již dávno bych rád, aby to jednou důkladně dokázal.“</p>

  <p>„Dokázati? Jakoby ten byl kdy něco dokázal! Dokazovati je mu za těžko; nejvíc mu záleží na tom, aby se mu věřilo“</p>

  <p>„Ba! Ba! Víra je mu spásou, víra v něho. Tot už způsob starých lidí! Tak se vede i nám!“ –&nbsp;</p>

  <p>– Tak promlouvali k sobě ti dva staří ponocní a plašitelé světla, a po té truchlivě troubili na své rohy: tak se stalo včera v noc a u zahradní zdi.</p>

  <p>Mně se však srdce smíchem kroutilo a pukalo a nevědělo si rady a kleslo do bránice.</p>

  <p>Věru, to bude ještě má smrt, že se udusím smíchem, vidím-li opilost oslů a slyším-li ponocné takto pochybovati o bohu.</p>

  <p>Což dávno již neminul čas i pro všechny takové pochybnosti? Kdo smí ještě burcovati takové staré usnulé věci, štítící se světla!</p>

  <p>Vždyť se starými bohy je dávno již konec: – a věru, měli dobrý konec, jak se sluší na radostné bohy!</p>

  <p>Ne že by byli zemřeli „soumrakem‘’, – to je lež! Nýbrž: sami se jednou k smrti – usmáli!</p>

  <p>To se stalo, když nejbezbožnější slovo vyšlo – od jednoho z bohů: – slovo: „Jest jediný bůh! Nebudeš míti bohů jiných přede mnou!“ –</p>

  <p>– starý bůh, zuřivec, žárlivec, se do té míry zapomněl: –</p>

  <p>A všichni bozi se tenkrát smáli a viklali se na svých křeslech a volali: „Což právě to není božskostí, že jsou bohové, ale že není boha?“</p>

  <p>Kdo uši má, slyš!</p>

  <p><br /></p>

  <p>Tak mluvil Zarathustra v městě, které miloval a kterému příjmí jest dáno „pestrá kráva“. Odtud totiž měl již jen dva dni cesty, aby přišel zas do své jeskyně a k svým zvířatům; jeho duše však neustále plesala nad blízkostí jeho návratu. –</p>

  <p>&nbsp;</p>
</body>
</html>
