<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O BÁSNÍCÍCH.</h3>

  <p>„Od té doby, co lépe znám tělo, – pravil Zarathustra jednomu ze svých žáků - je mi duch již jenom tak zvaným duchem; a všechno to ‚nepomíjející´ – to je také jen podobenství.“<br /></p>

  <p>„To jsem od tebe již jednou slyšel, odvětil žák; a tenkráte jsi dodal: ‚ale básníci přespříliš lžou´. Proč jsi jen řekl, že básníci přespříliš lžou?“</p>

  <p>„Proč? pravil Zarathustra. Ptáš se, proč? Nenáležím k těm, jichž se smíte ptáti po jejich ,proč?´</p>

  <p>Což moje prožívání jest od včerejška? Je tomu dávno, co jsem prožil důvody svých mínění.</p>

  <p>Vždyť bych musil býti hotovým sudem paměti, abych i své důvody s sebou nosil.</p>

  <p>Je mi již přespříliš, abych si uchoval alespoň svá mínění; však mi ulétne nejeden pták.</p>

  <p>A leckdy v svém holubníku naleznu též zvíře, které přiletělo, je mi cizí a chvěje se, položím-li na ně ruku.</p>

  <p>Ale co že ti Zarathustra jednou řekl? Ze básníci přespříliš lžou? – Ale i Zarathustra je básník.</p>

  <p>Věříš teď, že tu mluvil pravdu? A proč tomu věříš?“</p>

  <p>Žák odpověděl: „věřím v Zarathustru.“ Než Zarathustra potřásl hlavou a usmíval se.</p>

  <p>Víra mne nespasí, pravil, a zvláště ne víra ve mne.</p>

  <p>Ale dejme tomu, že by někdo zcela vážně řekl, že básníci přespříliš lžou: tedy má pravdu, – my lžeme přespříliš.</p>

  <p>Také příliš málo víme a učení nám nejde k duhu: i nezbývá nám než lháti.</p>

  <p>A kdo z nás básníků nebyl by zfalšoval svého vína? Nejedna jedovatá míchanice se smíchala v našich sklepech, nejedna nepopsatelná věc se tam udála.&nbsp;</p>

  <p>A protože málo víme, líbí se nám z celého srdce ti, kdož jsou chudi duchem, zvláště jsou-li to mladé ženušky.&nbsp;</p>

  <p>A i po těch věcech dychtíme, jež si staré ženušky vyprávějí na večer. To sami na sobě zveme svou věčnou ženskostí.</p>

  <p>A jako by k vědění byl nějaký zvláštní tajný přístup, jenž se zasuje těm, kdož něčemu se učí: tak věříme v lid a v jeho „moudrost.“</p>

  <p>Toto však věří všichni básníci: že kdo leží v trávě či na osamělých svazích a napíná sluch, něčeho se doví o věcech, jež jsou mezi nebem a zemí.</p>

  <p>A dolehnou-li na ně milostná hnutí, míní básníci vždy, že příroda sama si je zamilovala:</p>

  <p>A že se plíží do jejich ucha, by jim tam našeptala tajnosti a zamilované lichotky: tím se chvástají a nadýmají před všemi smrtelníky!</p>

  <p>Ach, je tolik věcí mezi nebem a zemí, o nichž se pouze básníkům něco zdálo!</p>

  <p>A zvláště věcí nad nebem: neb všichni bohové jsou podobenství, básníky vy bájená, básníky vymámená!</p>

  <p>Věru, vždy jsme taženi vzhůru – totiž k říši mračen: na neposadíme pestré své stvůry a jmenujeme je pak bohy a nadlidmi: –</p>

  <p>Vždyť jsou právě lehouncí dost pro tato křesla! – všichni ti bozi a nadlidé.</p>

  <p>Ach, jak jsem se nabažil všeho toho nedokonalého, o němž se za každou cenu tvrdí, že se stalo skutkem! Ach, jak jsem se nabažil básníků!</p>

  <p><br /></p>

  <p>Když Zarathustra takto mluvil, rozhněval se naň jeho žák, ale mlčel. A také Zarathustra mlčel; a jeho zrak se obrátil dovnitř, jako by zíral do dalekých dálek. Posléze vzdychl a nabral dechu.</p>

  <p>Jsem ode dneška a od nedávná, pravil potom; něco však jest ve mně, to náleží zítřku a pozítřku a dobám nejvzdálenějším.</p>

  <p>Básníků jsem se nabažil, starých i nových: povrchní jsou mi všichni a mělkými moři mi jsou.</p>

  <p>Nespustili své myšlenky dosti hluboko: proto jich cit neklesl až na dno.</p>

  <p>Něco rozkoše a něco nudy: a to bylo ještě jejich nejlepší přemýšlení.</p>

  <p>Strašidel šum a šustění: ničím víc mi není všechno brnkání jejich harf; co věděli až dosud o vášnivosti tónů! –</p>

  <p>Také mi nejsou dosti čistotní: všichni kalí svou vodu, aby se zdálo, že je hluboká.</p>

  <p>A rádi se tak vydávají za smiřovatele: ale zůstávají mi sprostředkovateli a směšovateli a polo-polovičatými a nečistotnými! –</p>

  <p>Ach, vhodil jsem sice svou sít do jejich moří a chtěl vyloviti dobré ryby; vytáhl jsem však pokaždé hlavu starého boha.</p>

  <p>A tak moře hladovícímu darovalo kámen. A oni sami as pocházejí z moře.</p>

  <p>Dojista, nalezneš v nich perly: tím podobnější jsou sami tvrdým korýšům. A místo duše jsem u nich často nalezl slanou sliz.</p>

  <p>Naučili se od moře též jeho ješitnosti: zdaž není moře pávem pávů?</p>

  <p>I před nejohyzdnějším všech buvolů rozvíří svůj chvost, nikdy se nenabaží svého krajkového vějíře z hedvábí a stříbra.</p>

  <p>Vzdorně se buvol na to dívá, blízek písku v své duši, ještě bližší houšti, nejbližší však bařině.</p>

  <p>Čím je mu krása a moře a nádhera paví! Toto podobenství dávám básníkům.</p>

  <p>Věru, jich duch sám je pávem pávů a mořem ješitnosti!</p>

  <p>Diváky chce míti básníkův duch: a byt to byli buvolové! –&nbsp;</p>

  <p>Toho ducha jsem se však nabažil: a vidím do budoucna, že se nabaží sám sebe.</p>

  <p>Proměněny viděl jsem již básníky, a proti sobě samotným byl namířen jich hled.</p>

  <p>Zíraje do budoucna, viděl jsem kajícníky ducha; ti z nich vyrostli. –&nbsp;</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
