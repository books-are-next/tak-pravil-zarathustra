<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">NA BLAŽENÝCH OSTROVECH.</h3>

  <p>Fíky padají se stromů, dobré jsou a sladké; a jak padají, puká jim červená kůže. Jsem zralým fíkům vítr severák.&nbsp;</p>

  <p>Tak, jako fíky, padají vám do dlaní tyto nauky, přátelé moji: nuž pijte jejich stavu a sladké jejich maso! Je podzim kol, je čisté nebe kol a odpoledne.&nbsp;</p>

  <p>Hleďte, jaká náplň kolem nás! A krásné jest, ven z nadbytku se dívat na vzdálená moře.</p>

  <p>Kdysi, při pohledu na vzdálená moře, říkalo se bůh; teď jsem vás však naučil, byste říkali: nadčlověk.&nbsp;</p>

  <p>Bůh jest domněnka; já však chci, aby vaše domnívání nesahalo dále než tvůrčí vaše vůle.&nbsp;</p>

  <p>Dovedli byste boha stvořiti? – Tedy mi jen pomlčte o všech bozích! Za to byste však dovedli stvořiti nadčlověka.&nbsp;</p>

  <p>Snad ne vy sami, bratří moji! Ale přetvořiti byste se mohli v otce a předky nadčlověka: a to budiž vaše nejlepší tvoření! –&nbsp;</p>

  <p>Bůh jest domněnka: já však chci, aby vaše domnívání bylo omezeno myslitelností.&nbsp;</p>

  <p>Dovedli byste si boha mysliti? – Ale to nechť vám znamená vůli k pravdě, by vše bylo proměněno v lidsky myslitelné, lidsky viditelné, lidsky hmatatelné! Své vlastní smysly domyslete do konce!</p>

  <p>A co jste světem zvali, budiž vámi teprve stvořeno: váš rozum sám, váš obraz, vaše vůle, vaše láska nechť se stane světem! A věru, k vašemu blaženství, vy poznávající!&nbsp;</p>

  <p>A jak byste snášeli život bez této naděje, vy poznávající? Nesměli byste svými kořeny tkvít ani v nepochopitelném ani v nerozumném žití.</p>

  <p>Ale, bych vám odhalil celé své srdce, ó přátelé: kdyby bohové byli, jak já bych snesl, že nejsem bůh! Tedy není bohů.&nbsp;</p>

  <p>Pravda, já utvořil soud; teď on však utváří mne. –&nbsp;</p>

  <p>Bůh jest domněnka: kdo by se však napil vší trýzně této domněnky a nezemřel? Má tvůrčímu býti odňata jeho víra a orlu jeho vzlet do dálek orlích?</p>

  <p>Bůh jest myšlenka, ta zkřiví vše přímé a vše, co stojí, rozmotá do kola. Jak? Čas že je ten tam a vše pomíjející že je pouhou lží?</p>

  <p>To pomyslit, působí závrat a víření lidským údům, a žaludku nad to zvracení: věru, motolicí zvu takovou domněnku.</p>

  <p>Zlým to zvu a nepřátelským člověku, všechno to učení o jediném a plném a nepohnutém a sytém a nepomíjejícím!</p>

  <p>Vše nepomíjející – toť pouze podobenství! A básníci přespříliš lžou. –</p>

  <p>Ale o času a vznikání mají mluviti nejlepší podobenství: chválou mají býti a ospravedlněním vší pomíjejícnosti!</p>

  <p>Tvořiti – toť veliké osvobození od strasti, toť života lehký vzlet. Ale aby tvůrce tvořil, k tomu již třeba strasti a mnoha proměn.</p>

  <p>Ano, mnoho hořkého umírání budiž ve vašem životě, vy tvořící! Tak budete přímluvčími a obhájci vší pomíjejícnosti.</p>

  <p>By tvořící sám byl děckem, jež znovu se rodí, k tomu nutno, aby chtěl býti též roditelkou a roditelky bolem.</p>

  <p>Věru, stem duší vedla má pout i stem kolébek a bolestí porodních. Mnohokráte jsem se již loučil, znám srdcervoucí hodiny poslední.</p>

  <p>Tak tomu chce však má tvořící vůle, můj osud. Anebo, bych vám to poctivěji řekl: takového osudu právě – se zachtělo mé vůli.</p>

  <p>Vše, co cítí ve mně, trpí a úpí v žalářích: má vůle mi však přichází vždy jakožto má osvoboditelka, jež přináší radost.</p>

  <p>Chtění to jest, jež osvobozuje: tot pravá nauka o vůli a svobodě – tak vám ji hlásá Zarathustra.</p>

  <p>Již nechtíti a již nehodnotiti a již netvořiti! ach, by tato veliká mdloba zůstala mne na vždy vzdálena!</p>

  <p>I v poznávání cítím jen své vůle ploditelskou slast, své vůle slastné rození; a je-li nevinnost v mém poznávání, to proto, že jest v něm vůle k plození.</p>

  <p>Pryč od boha i od bohů mne odlákala tato vůle; co bylo by ještě tvořiti, kdyby bohové – byli!</p>

  <p>Ale k člověku mne pudí vždy znovu, má žhoucí tvůrčí vůle; tak puzeno jest kladivo ke kameni.</p>

  <p>Vy lidé, ach, v kameni dřímá mi obraz, mých obrazů obraz! Ach, že musí dřímati v nejtvrdším, nejohyzdnějším kameni!</p>

  <p>Teď zuří mé kladivo krutě proti jeho žaláři. Z kamene práší se kusy: co je mi po tom?</p>

  <p>Své dílo dovrším: neb stín ke mně přišel – všech věcí věc nejtišší a nejlehčí kdysi ke mně přišla!</p>

  <p>Krása nadčlověka přišla ke mně v podobě stínu. Ach, moji bratří! Co je mi ještě – po bozích! –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
