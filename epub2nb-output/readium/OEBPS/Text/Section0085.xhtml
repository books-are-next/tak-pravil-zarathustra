<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">PROBUZENÍ.</h3>

  <p><br /></p>

  <p>1. Po písni poutníka - stínu sluj se pojednou naplnila lomozem a 1 smíchem: a ježto shromáždění hosté mluvili jeden přes druhého a ani osel, nabyv tak odvahy, nebyl již zticha, přepadla Zarathustru malá výsměšná nevole proti jeho návštěvníkům, třeba že se radoval z jejich radostné nálady, která se mu zdála znamením ozdravění. I vyklouzl na čerstvý vzduch a pravil svým zvířatům:</p>

  <p>„Kam se teď poděla jejich úzkost? pravil, a již si sám oddechl od malé mrzutosti, – u mne, zdá se mi, odnaučili se úzkostnému křiku!</p>

  <p>– třebaže, pohříchu, ne posud křiku.“ A Zarathustra si zacpal uši, neboť oslovo hýkání právě se divně mísilo do jásavého hřmotu oněch vyšších lidí.</p>

  <p>„Jsou veseli, řekl pak Zarathustra, a kdo ví? snad se baví na hostitelův účet; a byt se i ode mne naučili smíchu, přece ne mému smíchu. Ale co na tom záleží! Jsou to staří lidé: uzdravují se svým způsobem, smějí se svým způsobem; mé uši vytrpěly již horší věci a přece se nehoršily.</p>

  <p>Tento den jest vítězstvím: již couvá, již prchá duch tíže, můj starý arcinepřítel!</p>

  <p>K jak dobrému konci spěje tento den, jenž započal tak zle a tak těžce!</p>

  <p>A ke konci spěje. Již se blíží večer: jede přes moře! Jak se houpe blažený ten jezdec, navracející se domů, ve svých nachových sedlech!</p>

  <p>Nebe se jasně na to dívá, a svět leží hluboko: ó všichni vy podivní lidé, kdož jste ke mně přišli, však již za to stojí žít u mne!“</p>

  <p><br /></p>

  <p>Tak pravil Zarathustra. A tu opět zazněl křik a smích vyšších lidí ze sluje: i promluvil znovu.</p>

  <p>„Ryby už berou, mé vnadidlo účinkuje, i od nich upouští nepřítel, duch tíže. Již se začínají sami sobě smát, slyším dobře?</p>

  <p>Má mužská strava, má průpověď štávy a síly účinkuje: a věru nekrmil jsem jich nadýmavou zeleninou! Nýbrž válečnickou stravou, dobyvatelskou stravou: nové žádosti jsem vzbouzel.</p>

  <p>Nové naděje jsou v jejich pažích a nohách, srdce se jim šíří. Nalézají nová slova, jejich duch brzy bude dýchati svévolí.</p>

  <p>Taková strava sice není snad pro děti, ani pro staré a mladé roztoužené ženušky. Těm nutno jinak přemlouvat vnitřnosti; těm, nejsem lékařem a učitelem.</p>

  <p>Hnus upouští od vyšších těch lidí: nuž dobrá! toť mé vítězství. V mé říši nabývají bezpečí, všechen hloupý stud prchá, očišťují se.</p>

  <p>– Očišťují a vyprazdňují své srdce, dobré chvíle se jim vracejí;</p>

  <p>zahálejí a přežvykují, – stávají se vděčnými. To mi budiž nejlepším znamením: stávají se vděčnými. Za krátko budou si vymýšlet slavnosti a svým starým radostem postaví pomníky.</p>

  <p>Jsou to lidé, kteří se uzdravují!“ Tak pravil Zarathustra, mluvě radostně k svému srdci a vyhlížeje do dálky; a jeho zvířata se k němu tulila, etice jeho štěstí a mlčení.</p>

  <p><br /></p>

  <p>2. Náhle se však Zarathustrovo ucho zaleklo: neboť sluj, až dotud plná hřmotu a smíchu, pojednou hrobově ztichla; – a jeho nos čichal libě páchnoucí dým a kadidlo, jakoby od hořících piniových šišek.&nbsp;</p>

  <p>„Co se děje? Co to tropí?“ tázal se sám sebe a připlížil se ke vchodu, by se nepozorovaně mohl dívati na hosty. Ale div divoucí! co mu tam bylo viděti na vlastní oči!&nbsp;</p>

  <p>„Všichni se zase stali nábožnými, modlí se, třeští! –“ pravil a nadmíru se podivil. A věru! všichni: oba králové, papež mimo službu, zlý kouzelník, dobrovolný žebrák, poutník-stín, starý věštec, člověk svědomitého ducha a nejohyzdnější člověk: všichni vyšší lidé leželi jako děti a staré věřící ženštiny na kolenou, modlíce se k oslu. A nejohyzdnější člověk právě se jal kloktati a supěti, jako by se mu cos nevyslovitelného dralo z nitra; ale když se skutečně dostal až k slovům, hle, tu to byla pobožná podivná litanie, blahoslavící zbožňovaného a podkuřováného osla. Litanie pak zněla takto:</p>

  <p><br /></p>

  <p>Amen! A požehnání a sláva, a moudrost, a díku činění, a čest, a moc, i síla bohu našemu na věky věků!</p>

  <p>- A osel přisvědčil a zahýkal i-a.</p>

  <p>Břímě naše nese, podobu otroka na se vzal, je srdce trpělivého a nikdy neříká Ne; a kdo svého boha miluje, ten ho trestá.</p>

  <p>- A osel přisvědčil a zahýkal i-a.</p>

  <p>Nemluví: až na to, že světu, jejž stvořil, neustále přisvědčuje: tak velebí svůj svět. Z chytráctví nemluví: tedy si jen málokdy utrží ostudu.</p>

  <p>- A osel přisvědčil a zahýkal i-a.</p>

  <p>Nevzhledně kráčí světem. Jeho zamilovaná barva je šedivá, do ní zahaluje svou ctnost. Má-li ducha, zakrývá jej; ale kde kdo věří v jeho dlouhé uši.</p>

  <p>- A osel přisvědčil a zahýkal i-a.</p>

  <p>Jaká v tom skryta moudrost, že má dlouhé uši a vždy přisvědčuje a nikdy neříká Ne! Zda nestvořil světa dle obrazu svého, to znamená co nejhloupěji?</p>

  <p>- A osel přisvědčil a zahýkal i-a.</p>

  <p>Kráčíš cestami přímými a křivými, málo dbáš, co se nám lidem zdá přímé či křivé. Mimo dobro a zlo jest království tvé. Je to tvá nevinnost, že nevíš, co jest nevinnost</p>

  <p>- A osel přisvědčil a zahýkal i-a.</p>

  <p>Pohleď jen, nikoho od sebe neodháníš, ni žebráků ni králů. Maličkých necháváš přijití k sobě, a lákají-li tě uličníci, říkáváš prostně i-a.</p>

  <p>- A osel přisvědčil a zahýkal i-a.</p>

  <p>Miluješ oslice a čerstvé fíky, nejsi vybíravý. Bodlák ti lechtá srdce, máš-li právě hlad. V tom jest moudrost boží.</p>

  <p>- A osel přisvědčil a zahýkal i-a.</p>

  <p>&nbsp;</p>
</body>
</html>
