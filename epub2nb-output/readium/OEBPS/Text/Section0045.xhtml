<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O VELKÝCH UDÁLOSTECH.</h3>

  <p>Je v moři ostrov – nedaleko Zarathustrových blažených ostrovů – a na něm neustále vychází kouř z ohnivého vrchu; o tom ostrovu říká lid a říkají obzvláště staré ženštiny z lidu, že jest postaven jako skalní balvan před bránu podsvětí: ohnivým vrchem pak že vede úzká cesta dolů k oné podsvětní bráně.&nbsp;</p>

  <p>Právě onoho času, kdy Zarathustra dlel na blažených ostrovech, stalo se, že zakotvila loď před ostrovem, na němž stojí kouřící vrch; a mužstvo lodi vystoupilo na souš, by střílelo králíky. O polednách pak, kdy kapitán a jeho družina byli zase již pohromadě, náhle viděli, kterak se jim vzduchem blíží muž; a zřetelně se ozval hlas, volající: „je čas! Je nejvyšší čas!“ A jak jim postava byla nejblíže – přelétla však rychle jako stín, směrem k ohnivému vrchu – tu v největším zděšení poznali, že to jest Zarathustra; neboť všichni, s jedinou výjimkou kapitána, ho již znali, a milovali ho, jak miluje lid: tak, že rovnými díly jsou pospolu láska i ostych.&nbsp;</p>

  <p>„Hleďme! pravil starý kormidelník, to Zarathustra letí do pekel!“ –</p>

  <p>V týž čas, kdy tito lodníci přistáli u ohnivého ostrova, kolovala pověst, že Zarathustra zmizel; a na otázky, kde jest, odpovídali jeho přátelé, že v noci vstoupil na loď, aniž řekl, kam odcestuje.</p>

  <p>Tak povstal neklid; a po třech dnech přidružilo se k tomuto neklidu vypravování lodníků – a teď říkal všechen lid, že si pro Zarathustru přišel ďábel. Jeho žáci se sice smáli této povídačce, ba jeden z nich řekl: „spíše bych věřil, že si Zarathustra přišel pro ďábla“, Ale v hloubi duše byli všichni plni starosti a touhy: i byla jich radost velká, když se pátého dne Zarathustra zjevil mezi nimi.</p>

  <p>A toto jest vypravování o Zarathustrově rozmluvě s ohnivým psem:</p>

  <p>Země, tak pravil, má kůži; a tato kůže má choroby. Jedna z těchto chorob sluje na příklad „člověk“.</p>

  <p>A jiná z těchto chorob sluje „ohnivý pes“: o něm se lidé již mnoho nalhali a mnoho si o něm nalhávati dávali.</p>

  <p>Bych vybádal toto tajemství, plul jsem přes moře: a viděl jsem pravdu nahou, věru! byla bosa až po krk.</p>

  <p>Ted vím, jak se to má s ohnivým psem; i se všemi těmi vyvrženými a převratnými ďábly, jichž se nebojí jen staré ženštiny.</p>

  <p>„Vylez, ty ohnivý pse, ze své hlubiny! zvolal jsem, a přiznej se, jak hluboká je tato hlubina! Odkud pochází, co tu svým funěním metáš do výše?</p>

  <p>Hojně se napájíš z moře: to prozrazuje tvá přesolená výmluvnost! Věru, na psa hlubin béřeš svou potravu až příliš s povrchu!</p>

  <p>Mám tě nanejvýše za břichomluvce země: a vždy, kdykoli jsem slyšel mluviti převratné a vyvržené ďábly, nalezl jsem je rovny tobě: byli nasoleni, prolhaní a plaší.</p>

  <p>Dovedete řváti a popelem zatemňovati! Jste nejvelkohubější z velkohubých a s dostatek jste se naučili umění, jak bahno usmažiti do žhavá.</p>

  <p>Kde jste vy, tam jistě je na blízku bahno a mnoho plísňovitého, skrýšovitého, zabořeného: to chce na svobodu.</p>

  <p>„Svoboda“, tak řvete nejraději všichni: já však jsem si odnavykl víru ve „velké události“, jakmile je kolem nich mnoho řvaní a kouře.</p>

  <p>A věř mi jen, příteli můj, pekelný řvoune! Největší události – to nejsou naše nejhlasitější hodiny, nýbrž nejtišší.</p>

  <p>Nikoli kolem vynálezců nového hřmotu: kolem vynálezců nových hodnot točí se svět; neslyšitelně se točí.</p>

  <p>A přiznej se jen! Pokaždé se přihodilo jen málo, když tvůj hřmot a tvůj kouř se rozptýlil. Co na tom, že se město změnilo v mumii a že socha leží v bahně!</p>

  <p>A toto slovo řeknu ještě těm, kdo kácejí sochy. Toť snad největší pošetilost, házeti sůl do moře a sochy do bahna.</p>

  <p>V bahně vašeho pohrdání ležela socha: právě to je však její zákon, že z pohrdání jí vzrůstá zase život a živoucí krása!</p>

  <p>Ted povstává s rysy božštějšími a svým utrpením svádí; a věru! ještě vám poděkuje, že jste ji zvrátili, vy milovníci převratu!</p>

  <p>Touto radou pak jsem králům a církvím a všemu, co zvětšelo starobou i ctností, – nechte se jen skácet! Byste se zas vrátili do života a k vám by se vrátila – ctnost! –“&nbsp;</p>

  <p>Tak jsem mluvil před ohnivým psem: tu mne rozmrzen přerušil a ptal se: „Církev? Co pak to je?“</p>

  <p>„Církev? odpověděl jsem, toť jakýsi druh státu, a to nejprolhanější. Ale mlč, ty pokrytecký pse! Znáš přece snad nejlépe všechno, co je tvého druhu!&nbsp;</p>

  <p>Jako ty sám, tak i stát je pokrytecký pes; jako ty, mluví rád kouřem a řvaním, – aby, jako ty, jiným namluvil, že promlouvá z břicha věcí.</p>

  <p>Neboť za každou cenu stát chce býti nejdůležitějším zvířetem na zemi; a také se mu to věří.“ –</p>

  <p>Když jsem toto řekl, vedl si ohnivý pes jako smyslů zbaven závistí. „Jak že? křičel, nejdůležitějším zvířetem na zemi? A že se mu to také věří?“ A tolik dýmu a hrozných hlasů se mu vydralo z jícnu, až jsem myslil, že zlostí a závistí se zalkne.</p>

  <p>Posléze se poněkud utišil a jeho šupot polevil; a jakmile se ztišil, pravil jsem se smíchem:</p>

  <p>„Máš zlost, ohnivý pse: tedy dím o tobě pravdu!</p>

  <p>A abych pravdu též podržel, poslyš o jiném ohnivém psu: ten mluví skutečně ze srdce země.</p>

  <p>Jeho dech vydechuje zlato a zlatý déšť: tak tomu chce jeho srdce. Čím je mu popel a kouř a třeba i horká sliz!</p>

  <p>Smích se z něho třepotá, jako pestrý oblak; odporné je mu tvé kloktání a plivání a hryzení tvých vnitřností!</p>

  <p>Zlato však a smích – to béře ze srdce země; neb abys jen věděl, – srdce země je ze zlata.“</p>

  <p>Když ohnivý pes toto zaslechl, nesnesl mi již déle naslouchati. Zahanben stáhl ohon, zakňučel krotce haf! haf! a zalezl dolů do své jeskyně. –</p>

  <p>Tak vypravoval Zarathustra. Jeho žáci mu však sotva naslouchali: tolik dychtili, vyprávěti mu o lodnících, králících a letícím muži.</p>

  <p>„Co si mám o tom pomysliti! pravil Zarathustra. Což jsem strašidlo?</p>

  <p>Ale byl to asi můj stín. Zaslechli jste snad již o poutníku a jeho stínu?</p>

  <p>Jisté však jest toto: nesmím mu tolik povolovati, – sice mi ještě pokazí pověst.“</p>

  <p>A ještě jednou Zarathustra zatřásl hlavou a divil se. „Co si mám o tom pomyslili! pravil ještě jednou.&nbsp;</p>

  <p>Proč volalo to strašidlo: ‚je čas! Je nejvyšší čas!‘&nbsp;</p>

  <p>K čemu pak je – nejvyšší čas?“ –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
