<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O LIDSKÉ CHYTROSTI.</h3>

  <p>Nikoli výška: svah je strašlivý! Svah, po němž se pohled řítí dolů a ruka vzhůru sahá. Tam srdce jest jímáno závratí ze své dvojité vůle. Ach, přátelé, uhodli byste i mého srdce dvojitou vůli? Toť, toť můj svah a moje nebezpečenství, že můj pohled se řítí do výšky a že má ruka se chytá a opírá – ó hloubku! K člověku se přimyká má vůle, řetězy se přivazuji k člověku, protože k nadčlověku jsem vzhůru strhován: neboť tam spěje má druhá vůle.</p>

  <p>A proto žiji slep mezi lidmi, jako bych ani jich neznal: aby má ruka nepozbyla zcela své víry v pevné věci. Vás lidí neznám: tato temnota i útěcha jest často kolem mne rozestřena.</p>

  <p>Sedím pod branou, kudy prochází každý ničema, a ptám se: kdo mne podvede?</p>

  <p>Toť prvá má lidská chytrost, že se dávám podvádět, bych nebyl na stráži před podvodníky.</p>

  <p>Ach, kdybych byl na stráži před člověkem: jak by pak mé vzdušné lodi mohl člověk býti kotvou! Příliš lehce byl bych strhován do výšky a dálky!</p>

  <p>Ta prozřetelnost bdí nad mým osudem, že nesmím býti prozíravý.</p>

  <p>A kdo mezi lidmi nechce zchřadnouti žízní, uč se pít ze všech sklenic; a kdo mezi lidmi chce zůstati cist, necht se dovede také špinavou vodou mýti.</p>

  <p>A takto jsem si často řekl k útěše: „Nuže dobráJ! Nuže vzhůru! Staré mé srdce! Neštěstí se ti nevydařilo: kochej se tím jako svým – štěstím!“</p>

  <p>A toto jest moje druhá lidská chytrost: šetřím lidí marnivých více než lidí hrdých.</p>

  <p>Zdaž raněná marnivost není matkou všech truchloher? Kde však je raněna hrdost, tam vyroste něco, co je ještě lepší než hrdost.</p>

  <p>Aby byl život dobrou podívanou, je nutno, by jeho hra byla dobře hrána: k tomu však třeba dobrých herců.</p>

  <p>Dobrými herci jsem nalezl všechny marnivce: hrají a chtějí, by jiní rádi se na ně dívali, – při této vůli je všechen jejich duch.</p>

  <p>Sami sebe hrají, sami se vynalézají; v jich blízkosti rád se dívám na život, – tím se hojí zádumčivost.</p>

  <p>Proto šetřím lidí marnivých, že mi jsou lékaři mé zádumčivosti a poutají mne k člověku, jako k podívané na hru.</p>

  <p>A dále: kdo na marnivci změří celou hloubku jeho skromnosti! Mám ho rád a mám s ním soucit pro jeho skromnost.</p>

  <p>Od vás chce se naučiti své víře v sebe; živí se vašimi pohledy, požírá chválu z vašich rukou.</p>

  <p>I vašim lžím důvěřuje, lžete-li o něm dobře: neboť v nejhlubším nitru vzdychá jeho srdce: „čím jsem já!“</p>

  <p>A je-li pravou ctností ta, která sama o sobě neví: nuže, marnivec neví o své skromnosti! –</p>

  <p>A toto jest moje třetí lidská chytrost, že si pohled na lidi zlé nedám ztrpčovati vaší bojácností.</p>

  <p>Jsem blažen, vidím-li zázraky, jež vylíhne žhavé slunce: tygry a palmy a hady chřestýše.</p>

  <p>I mezi lidmi je krása, vylíhnutá žhavým sluncem, mnoho zázračného je na lidech zlých.</p>

  <p>Tak jako jsem vašich nejmoudřejších mudrců neshledal přespříliš moudrými, nalezl jsem sice též lidskou schopnost ke zlu menší než její pověst –</p>

  <p>A často jsem se ptal, potřásaje hlavou: Nač ještě chřestit, vy chřestýšové?</p>

  <p>Věru, i pro zlo jest ještě budoucnost! A nejžhavější jih pro člověka posud neobjeven.</p>

  <p>Co všechno zve se již nyní nejhorší zlobou a má to přece jenom dvanácte stop a tři měsíce zšíři a zdéli! Jednou však přijdou na svět větší draci.</p>

  <p>Neb aby nadčlověku nechyběl jeho drak, onen vyšší drak, jenž by ho byl důstojen: k tomu je nutno, by ještě mnoho žhavého slunce sálalo na vlhký prales!</p>

  <p>Z divokých vašich koček ať se dříve stanou tygři a z vašich jedovatých ropuch krokodilové: neboť dobrý lovec má míti dobrý lov!</p>

  <p>A věru, vy dobří a spravedliví! Mnoho na vás je k smíchu; zvláště vaše bázeň z toho, co dosud slulo „ďáblem“!</p>

  <p>Tak cizí jste v duši své věcem velikým, že by vám nadčlověk byl strašlivý v své dobrotě!</p>

  <p>A vy moudří, vy vědoucí, byste utíkali před slunečním úpalem moudrosti, v němž nadčlověk s rozkoší koupá svou nahotu!</p>

  <p>Vy nejvyšší lidé, jež potkalo mé oko! toť moje pochybnost o vás a můj utajený smích: mého nadčlověka, hádám, – zvali byste ďáblem!</p>

  <p>Ach, nabažil jsem se těchto nejvyšších a nejlepších: z jich „výšky“ jsem zatoužil výš, ven, v dál – k nadčlověku!</p>

  <p>Přepadl mne děs, když jsem tyto nejlepší viděl nahé: tu mi narostla křídla, bych se odtud vznesl do vzdálených budoucností.</p>

  <p>Do vzdálenějších budoucností, do jižnějších jihů, než o jakých kdy tvůrce obrazů snil: až tam, kde bohové se stydí za všechna roucha!</p>

  <p>Ale přestrojeny chci viděti vás, vy bližní, vy lidští druhové, dobře vyšňořeny chci vás viděti a marnivé a důstojné, jakožto „dobré a spravedlivé“. –</p>

  <p>A přestrojen chci sám seděti mezi vámi, – abych se o vás i o sobě klamal: toť totiž má poslední lidská chytrost. –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
