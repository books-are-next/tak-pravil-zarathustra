<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">MIMO SLUŽBU.</h3>

  <p>Nedlouho potom však, co se Zarathustra zbavil kouzelníka, viděl zase někoho seděti na cestě, jíž kráčel, totiž černého vytáhlého muže s bledou hubenou tváří: ta podívaná ho nadmíru mrzela. „Běda, pravil svému srdci, tu sedí zakuklený trud, cosi kněžského, jak se mi zdá: co chtějí kněží v mé říši?&nbsp;</p>

  <p>Jak! Sotva jsem unikl onomu kouzelníkovi: již mi zas přeběhne přes cestu jiný černokněžník –&nbsp;</p>

  <p>– nějaký čaroděj, jenž léčí vkládáním rukou, nějaký temný di-votvorce z boží milosti, pomazaný pomlouvač světa, kterého kéž by vzal čert!&nbsp;</p>

  <p>Ale čert není nikdy tam, kde by měl býti: pokaždé přijde pozdě, ten prokletý pidimuž s koňskou nohou!“ –&nbsp;</p>

  <p>Takto lál Zarathustra netrpělivě ve svém srdci a myslil na to, jak by se s odvráceným zrakem proplížil mimo černého muže: ale hle, stalo se jinak. V temže okamžiku totiž ten, který seděl, ho již zpozoroval; a jako kdosi, jemuž se přihází nečekané štěstí, vyskočil a šel přímo k Zarathustrovi:&nbsp;</p>

  <p>„Ať jsi kdokoli, poutnice, pravil, pomoz zbloudilému, hledajícímu, pomoz starému muži, jenž zde lehce přijde k úrazu!&nbsp;</p>

  <p>Tento svět zde jest mi cizí a vzdálený, také jsem slyšel vytí divokých zvířat, a toho, jenž by mi byl mohl poskytnouti ochrany, toho již není!&nbsp;</p>

  <p>Hledal jsem posledního zbožného člověka, světce a poustevníka, který samojediný ve svém lese nezaslechl ještě ani slůvka z toho, co dnes ví celý svět.“</p>

  <p>„Co to je? Co ví dnes celý svět? ptal se Zarathustra. To snad, že již nežije starý bůh, v nějž kdysi celý svět věřil?“</p>

  <p>„Uhodls, odpověděl starý muž zarmoucen. A já sloužil tomu starému bohu až po jeho poslední hodinu.&nbsp;</p>

  <p>Nyní jsem však mimo službu, bez pána, a přece nejsem volný a ani chvíli již nejsem vesel, leda ve vzpomínkách.&nbsp;</p>

  <p>Proto jsem stoupal do těchto hor, bych si zas jednou vystrojil slavnost, jak se sluší na starého papeže a církevního otce– neboť věz, já jsem poslední papež! – abych si vystrojil slavnost nábožných vzpomínek a bohoslužeb.&nbsp;</p>

  <p>Teď však jest už mrtev nejzbožnější ten člověk, onen světec v lese, jenž svého boha neustále velebil zpíváním a bručením.</p>

  <p>Jeho jsem nenalezl, když jsem nalezl jeho chýši, –za to však uvnitř dvé vlků vyjících nad jeho smrtí – neb všechna zvířata ho milovala. Tu jsem utekl.</p>

  <p>Přišel jsem tedy nadarmo do těchto lesů a hor? Tu se mé srdce odhodlalo vyhledat jiného, nejzbožnějšího všech těch, kdož v boha nevěří –, vyhledat Zarathustru!“</p>

  <p>Tak pravil kmet a ostrým zrakem pohlédl na toho, jenž stál před ním; Zarathustra se však chopil ruky starého papeže a dlouho si ji s údivem prohlížel.</p>

  <p>„Hleďme, ctihodný muži, pravil pak, jaká to krásná a dlouhá ruka! Tot ruka kohosi, kdo stále udílel požehnání. A nyní drží toho, jejž hledáš: mne, Zarathustru.</p>

  <p>Já to jsem, bezbožný Zarathustra, jenž káže: kdo jest bezbožnější mne, abych se radoval z jeho návodu?“ –</p>

  <p>Tak pravil Zarathustra, vbodávaje se pohledy do myšlenek i obmyslů starého papeže. Posléze ujal se slova papež:</p>

  <p>„Kdo ho nejvíce miloval a komu nejvíce náležel, ten ho teď také nejvíce ztratil –:</p>

  <p>- hled, z nás dvou teď já jsem as bezbožnější. Ale kdo by se z toho radoval!“ –</p>

  <p>- „Sloužils mu až na konec, tázal se Zarathustra zamyšleně po hlubokém mlčení, víš tedy, kterak zemřel? Je pravda, co se tvrdí, že ho zardousil soucit,&nbsp;</p>

  <p>- že viděl, kterak na kříži visí člověk, a že toho nesnesl, a že láska k člověku se stala jeho peklem a posléze jeho smrtí?“</p>

  <p>Ale starý papež neodpovídal, nýbrž plaše a s bolestně ponurým výrazem pohlížel stranou.</p>

  <p>„Nech ho, řekl Zarathustra po dlouhém přemýšlení a ještě stále se starému muži díval přímo do oka.</p>

  <p>Nech ho; po něm je veta. A třeba ti je ke cti, že o tomto nebožtíkovi mluvíš jen dobré věci, víš přece stejně jako já, kdo to byl; a víš, že kráčel podivnými cestami.“</p>

  <p>„Mluveno mezi třema očima, pravil starý papež obveselen (neb na jedno oko byl slep), ve věcech božích jsem – a smím také být – osvícenější než Zarathustra sám.&nbsp;</p>

  <p>Má láska mu sloužila po dlouhá léta, má vůle kráčela za vší vůlí jeho. Ale dobrý služebník ví všechno, ví též leccos, co jeho pán sám sobě skrývá.&nbsp;</p>

  <p>Byl to skrytý bůh, pln tajnůstkářství. Věru, ani k synu se nedostal než po tajných cestičkách. Před branou jeho víry stojí smilstvo.&nbsp;</p>

  <p>Kdo ho velebí jakožto boha lásky, nesmýšlí dosti vznešeně o podstatě lásky.</p>

  <p>Což nechtěl tento bůh i soudcem být? Milující však miluje bez ohledu na odměnu a odplatu.</p>

  <p>V mládí byl tento bůh z východních krajů tvrdý a mstivý a vystavěl si peklo k rozkoši svých miláčků.</p>

  <p>Posléze však zestárl a změkl a stal se křehkým a soucitným, podobaje se spíše dědovi než otci, nejvíce pak staré klátivé babičce.</p>

  <p>Tu seděl, zvadlý, ve svém koutku za pecí, trápil se pro své slabé nohy, znaven světem a znavené jsa vůle, a jednoho dne se udávil převelkým soucitem.“</p>

  <p>„Starý papeži, prohodil Zarathustra, na to sám ses díval? Možná, že se tak událo: tak, a spolu i jinak. Umírají-li bohové, umírají vždy mnohonásobnou smrtí.</p>

  <p>Ale budiž! Tak či onak, tak či onak, – je po něm veta! Mým uším i očím byl proti chuti, nerad bych mluvil hůře o jeho památce,</p>

  <p>Miluji vše, co zírá jasně a mluví poctivě. On však – vždyť víš, starý kněze, bylo na něm cosi jako na tobě, něco kněžského –– byl mnohoznačný.</p>

  <p>A také nezřetelný. Jak se na nás proto hněval ten soptící hněvivec, že mu prý špatně rozumíme! Ale proč nemluvil čistotněji?</p>

  <p>A bylo-li to vinou našich uší, proč nám dal uši, jež ho špatně slyšely? Byl-li kal v našich uších, budiž! kdo jej tam vložil?</p>

  <p>Příliš mnoho věcí se špatně vydařilo tomu hrnčíři-nedoukovi! Že se však mstil na svých hrncích a výtvorech za to, že se mu nepodařily, – to byl hřích proti dobrému vkusu.</p>

  <p>I ve zbožnosti je dobrý vkus: ten posléze děl: ‚pryč s takovýmto bohem!</p>

  <p>Raději býti bez boha, raději dělati osud na vlastní vrub, raději býti bláznem, raději sám býti bohem!“</p>

  <p>– „Co slyším! zvolal tu starý papež, napínaje uši; ó Zarathustro, s touto svou nevěrou jsi zbožnější, než si myslíš! Nějaký bůh v tvém nitru tě obrátil na tvou bezbožnost.</p>

  <p>Zdaž to není tvá zbožnost sama, jež ti již nedává věřiti v boha?</p>

  <p>A tvá převelká poctivost tě ještě odvede kamsi mimo dobro a zlo!</p>

  <p>Hled jen, co na tě čeká? Máš oči a ruku a ústa, to vše jest od věčnosti předurčeno k žehnání. Nežehná se samotnou rukou.</p>

  <p>Tobě na blízku, třeba že chceš býti nejbezbožnější, větřím já tajnou vůni svatosti a dobroty, zavání to zde dlouhým žehnáním: je mi při tom dobře i bedně.</p>

  <p>Dovol, bych byl tvým hostem, ó Zarathustro, jednu jedinou noc! Nikde na zemi nebude mi teď lépe než u tebe!“ –</p>

  <p>„Amen! Staň se tak! pravil Zarathustra s velkým úžasem, tam nahoru vede cesta, tam je Zarathustrova sluj.</p>

  <p>Rád bych tě, ctihodný, sám provázel, věř, neb miluji všechny zbožné lidi. Nyní mne však výkřik úzkosti spěšně od tebe odvolává.</p>

  <p>V mé říši nechť mi nikdo nepřijde k úrazu; má jeskyně je dobrý přístav. A nejraději bych každého, kdo je smutný, postavil zas na pevnou půdu a na pevné nohy.</p>

  <p>Kdo by však tvůj stesk ti s beder sňal? K tomu jsem příliš slab. Dlouho bychom se věru načekali, než by ti někdo zas probudil tvého boha.</p>

  <p>Ten starý bůh totiž už nežije: ten je důkladně mrtev.“ –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
