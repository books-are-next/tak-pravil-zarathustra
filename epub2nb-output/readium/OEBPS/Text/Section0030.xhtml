<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O SOUCITNÝCH.</h3>

  <p>Přátelé moji, dolétlo výsměšné slovo k vašemu příteli: „jen hleďte Zarathustru! Zdaž mezi námi nekráčí, jak mezi zvířaty?“</p>

  <p>Lépe však mluviti takto: „poznávající kráčí mezi lidmi, jako by byli zvířaty.“</p>

  <p>Člověku samu pak poznávající říká: zvíře s červenými tvářemi. Čím si toho člověk zasloužil? Snad tím, že mu bylo příliš často se stydět.</p>

  <p>O přátelé moji! Takto dí poznávající: Stud, stud, stud – to jsou dějiny lidstva!</p>

  <p>A proto si šlechetný člověk ukládá, že nebude zahanbovati: Ukládá si stud před vším, co trpí.</p>

  <p>Věru, nemám rád milosrdných, těch blahoslavených ve svém soucitu: přílišně se jim nedostává studu.</p>

  <p>Musím-li býti soucitný, ať mi tak alespoň neříkají; a jsem-li soucitný, tedy raději z povzdálí!</p>

  <p>Rád také zahalím hlavu a prchám, ještě než mne poznají: a totéž káži vám, přátelé moji!</p>

  <p>Kéž mi můj osud do cesty vždy vede lidi bez utrpení, jako jste vy, a takové, s nimiž smím míti společnou naději a hody a med!</p>

  <p>Ano, to či ono jsem trpícím prokazoval: ale vždy se mi zdálo, že prokazuji cos lepšího, kdykoli jsem se naučil lépe se radovat.</p>

  <p>Od té doby, co lidé jsou lidmi, příliš málo se radovali: To jediné, bratří moji, jest dědičný náš hřích!</p>

  <p>A naučíme-li se lepší radosti, odnaučíme se nejlépe jiným působiti bolest a vymýšleti bolestné věci.</p>

  <p>Proto si omývám ruku, jež pomohla trpícímu, proto si otírám nad to i duši.</p>

  <p>Neb že jsem trpícího viděl trpěti, za to jsem se styděl ve jménu jeho studu; a když jsem mu pomohl, tu tvrdě jsem ublížil jeho hrdosti.</p>

  <p>Veliké závazky nevnukají vděčnost, nýbrž pomstychtivost; a neupadne-li malé dobrodiní v zapomenutí, stane se z něho ještě hlodavý červ.</p>

  <p>„Buďte zdrželiví v přijímání! Vyznamenávejte tím, že přijímáte!“ – tak radím těm, kdož nemají, co by rozdávali.&nbsp;</p>

  <p>Já vsak jsem ten, jenž obdarovává: daruji rád, přítel přátelům. Cizí však a chudí nechť sami s mého stromu si utrhnou plod: to je zahanbí méně.&nbsp;</p>

  <p>Žebráci měli by však nadobro býti odstraněni! Věru, je k zlosti, jim dávat, k zlosti, jim nedávat.</p>

  <p>A stejně hříšníci a zlá svědomí! Věřte mi, přátelé moji: Hryzení svědomí vychovává ke kousání.</p>

  <p>Nejhorší jsou však malé myšlenky. To raději už páchat zlo, než myslit přikrčeně!</p>

  <p>Říkáte sice: „radost z malých zlomyslností nám uspoří nejeden velký zločin.“ Ale zde spoříte nemístně.</p>

  <p>Jako vřed je zlý skutek, svědí a svrbí a provalí se, – mluví poctivě.</p>

  <p>„Hle, já jsem choroba“ – tak mluví zlý skutek; toť jeho poctivost.</p>

  <p>Ale malá myšlenka jest jako plíseň: plazí se a krčí se a nikde nechce být – až celé tělo zpuchne a zpuchří drobnou plísní.</p>

  <p>Tomu však, jejž posedl ďábel, říkám do ucha toto slovo: „lépe by bylo jej vypěstit, aby se z něho stal veliký ďábel! I pro tebe jest ještě cesta velikosti!“ –</p>

  <p>Ach, bratří moji! O každém víme poněkud mnoho! A leckdo se nám stane průhledným, a přece nikterak nemůžeme jím projít skrz naskrz.</p>

  <p>Je těžké žiti s lidmi, protože mlčeti je tak těžké.</p>

  <p>A nejsme nejnespravedlivější proti tomu, kdo je nám odporný, nýbrž proti tomu, po kom nám pranic není.</p>

  <p>Máš-li pak trpícího přítele, buď pro jeho utrpení místem odpočinku, ale buď ložem tvrdým, ložem polním: tak mu prospěješ nejlépe.</p>

  <p>A ublíží-li ti přítel, rci: „promíjím ti, cos mi učinil; žes to však ^ učinil sobě, – jak bych to mohl prominouti!“&nbsp;</p>

  <p>Tak mluví všechna veliká láska: ta překonává i promíjení a soucit.</p>

  <p>Je nutno své srdce držet na uzdě; neb kdo je nechá klusat, tomu dřív ještě uteče hlava!</p>

  <p>Ach, kde se na světě udály větší pošetilosti než u soucitných? A co na světě způsobilo více utrpení než pošetilosti soucitných?</p>

  <p>Běda všem milujícím, kteří nemají ještě vyšší výšky nad svým soucitem!</p>

  <p>Takto kdysi ďábel ke mně promluvil: „i bůh má své peklo: tím jest jeho láska k lidem.“&nbsp;</p>

  <p>A nedávno jsem od něho zaslechl toto slovo: „bůh je mrtev; svým soucitem s lidmi zemřel bůh.“–&nbsp;</p>

  <p>Nuž přijměte mi výstrahu před soucitem: odtud lidem přichází ještě těžký mrak! A já se vyznám ve znameních povětrnosti!</p>

  <p>Pomněte však i tohoto slova: všechna veliká láska jest ještě nad vším svým soucitem: neb to, co miluje, chce teprve – stvořit!&nbsp;</p>

  <p>„Sebe sama obětuji své lásce, a svého bližního jako sebe sama“ - tak zní mluva všech tvořících.</p>

  <p>Všichni tvořící však jsou tvrdi. –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
