<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">NA HOŘE OLIVOVÉ.</h3>

  <p>Mráz sedí u mne doma, zlý host; zmodraly mi ruce stisknutím jeho přátelských rukou.&nbsp;</p>

  <p>Ctím toho zlého hosta, rád ho však nechávám o samotě sedět</p>

  <p>Rád mu utíkám; a kdo utíká dobře, uteče mu!&nbsp;</p>

  <p>S teplýma nohama, s teplými myšlenkami utíkám tam, kde se zastavuje vítr, – k slunečnímu koutu své olivové hory.&nbsp;</p>

  <p>Tam se směji ctnému svému hostu a děkuji mu, že mi doma lapá mouchy a utišuje mnohý malý hřmot.&nbsp;</p>

  <p>Nestrpí totiž, aby zpíval komár či dokonce komáři dva; i ulici osamotni tak, že měsíční svit se v ní v noci třese strachem.&nbsp;</p>

  <p>Tvrdý to host, – já ho však ctím; a nevzývám, jako choulostivci, bůžka ohně, jenž tlustý má břich.&nbsp;</p>

  <p>Raději přec trochu jektati zuby než modlit se k modlám! – tak tomu chce můj způsob a rod. A zvláště sočím na všechny dusné a ztuchlé bůžky ohně, z kterých vychází kouř!&nbsp;</p>

  <p>Koho miluji, toho v zimě miluji lépe než v létě; lépe se posmívám svým nepřátelům a lépe jde mi smích od srdce teď od té doby, co mráz mi sedí za krbem.&nbsp;</p>

  <p>Od srdce věru se směji, i tehdy, když lezu na lože –: tu se směje, tu vyvádí ještě mé zalezlé štěstí; směje se ještě lhářský můj sen.&nbsp;</p>

  <p>Já – že lezu? Co živ jsem před mocnými po zemi nelezl; a lhal-li jsem kdy, z lásky jsem lhal. Proto jsem radosten i na zimním loži.&nbsp;</p>

  <p>Nepatrné lože mne zahřívá více než bohaté, neb žárlím na svoji chudobu. A v zimě je mi nejvěrnější.&nbsp;</p>

  <p>Zlomyslností zahajuji každý den, vysmívám se mrazu studenou koupelí: nad tím bručí ctný můj domácí přítel.&nbsp;</p>

  <p>Také ho rád lechtám voskovou svíčičkou: aby mi konečně pustil nebe na svobodu z popelavě šedého soumraku.&nbsp;</p>

  <p>Obzvláště zlomyslný bývám totiž z rána: v časnou hodinu, kdy vědro u studny řinčí, kdy oři horce řehtají šedými ulicemi: –&nbsp;</p>

  <p>Tu netrpělivě čekám, že mi již vzejde světlé nebe, zimní nebe se sněžným vousem, ten stařec bělohlavý, – že mi vzejde mlčící zimní nebe, jež často i slunce své zamlčí!</p>

  <p>Naučil jsem já se snad od něho dlouhému světlému mlčení? Či nebe ode mne? Či každý z nás to vynalezl sám?</p>

  <p>Všech dobrých věcí vznik jest tisícerý, – vše dobré bujné věci z rozkoše vskočí do života: jak je možno, aby to činily – jen jedenkráte!</p>

  <p>Dobrou a bujnou věcí jest také dlouhé mlčení; a jako zimní nebe se dívat ze světlé tváře s kulatým okem: –</p>

  <p>– jak zimní nebe zamlčovati své slunce a nepoddajnou svou sluneční vůli: věru, tomuto umění a této zimní bujnosti já naučil se dobře!</p>

  <p>Má nejmilejší zlomyslnost a mé nejmilejší umění jest, že se mé mlčení naučilo, mlčením se neprozrazovat.&nbsp;</p>

  <p>Slovy a kostkami chřestě, přelstívám já slavnostní čekatele: všem těm ctným dohlížitelům upláchne má vůle a účel můj.&nbsp;</p>

  <p>By nikdo mi neviděl až dolů v moji hloub a v nejzazší mou vůli, – k tomu jsem si vynalezl své dlouhé světlé mlčení.&nbsp;</p>

  <p>Ledakohos chytrého jsem našel: ten zastřel svou tvář a zakalil svou vodu, by nikdo mu neviděl závojem do tváře, ani dolů na dno.</p>

  <p>Ale právě k němu přicházeli chytřejší nedůvěřivci a louskači: a právě jemu vylovili jeho nejskrytější rybu!&nbsp;</p>

  <p>Avšak světlí, srdnatí, průhlední – ti mi nejchytřeji mlčí: jejich dno leží tak hluboko, že ani nejčistší voda – ho neprozradí. –&nbsp;</p>

  <p>Ty mlčící zimní nebe se šedivým vousem, ty bělohlavé s kulatým okem nade mnou! Ó ty nebeské podobenství mé duše a její bujnosti!</p>

  <p>A zdaž nemusím se skrývati, jako ten, kdo spolkl zlato, – aby mi nerozpárali duši?</p>

  <p>Nemusím chodit na chůdách, by přehlédli mé dlouhé nohy, – ti všichni závistníci a bolestínové kolem mne?</p>

  <p>Ty zakouřené a zatopené duše, spotřebované, sezelenalé a utrápené – jak by jejich závist mohla snésti mé štěstí!</p>

  <p>Tedy jim ukazuji pouze led a zimu na svých vrcholcích – a nikoli, že hora má kol sebe ovíjí všechny, všechny sluneční pásy!</p>

  <p>Oni slyší jen hvízdat mé zimní vichřice: a nikoli, že se ženu též přes teplá moře, podoben jižním větrům, plným touhy, těžkým a žhavým.</p>

  <p>Mají ještě slitování s mými nehodami a náhodami: – slovo mé však zní: „nechte náhody přijití ke mně: nevinná jest jako maličcí!“</p>

  <p>Jak by mohli snésti mé štěstí, kdybych ho neobkládal nehodami a zimními strázněmi, čapkami ledových medvědů a rouškami sněžného nebe!</p>

  <p>- kdybych sám neměl slitování s jejich soucitem: se soucitem oněch závistníků a bolestínů!</p>

  <p>- kdybych sám před nimi nevzdychal a mrazem se nechoulil a shovívavě jim nedovoloval aby mne zahalovali do svého soucitu!</p>

  <p>Toť moudrá zvůle a blahovůle mé duše: že své zimy a svých ledových vichřicí neskrývá; ba neskrývá ani svých omrzlin.</p>

  <p>Samota tohoto jest útěk nemocného; samota onoho útěk před nemocnými.</p>

  <p>Nechť jenom slyší ti všichni závistní ubožáci kol mne, kterak zimou se třesu a vzdychám! Takto vzdychaje, tak se třesa, přec unikám jejich vyhřátým světnicím.&nbsp;</p>

  <p>Nechť soucitně vzdychají, soucitně vzlykají nad mými omrzlinami: „na ledu poznání nám ještě zmrzne!“ – tak pláčí.&nbsp;</p>

  <p>Zatím já teplýma nohama kříž na kříž běhám po své olivové hoře: v slunečním koutu své hory olivové já zpívám a směji se všemu soucitu. –</p>

  <p><br /></p>

  <p>Tak zpíval Zarathustra.</p>

  <p>&nbsp;</p>
</body>
</html>
