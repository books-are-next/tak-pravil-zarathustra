<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">VELIKÉ TOUZE</h3>

  <p>Ó moje duše, já tě naučil, abys říkala „Dnes“ jako „Kdys“ a “Před časy“ a tančila svůj rej přes všechno Zde a Tu a Tam.&nbsp;</p>

  <p>Ó moje duše, já tě vysvobodil ze všech koutů, já s tebe oprášil prach, pavučiny a přítmí.</p>

  <p>Ó moje duše, já s tebe smyl malý stud a pokoutní ctnost, já jsem tě přemluvil, bys před očima slunce stála nahá.&nbsp;</p>

  <p>Vichrem, jenž sluje „duch“, jsem dul přes tvoje vzduté moře; všechna mračna jsem zahnal svým dujícím dechem, zardousil jsem i rdousící bytost, která sluje „hřích“.&nbsp;</p>

  <p>Ó moje duše, já dal ti právo, bys říkala Ne jako vichr, bys říkala Ano, jak říká rozevřené nebe: tichá jak světlo teď stojíš a kráčíš zapírajícími vichry.&nbsp;</p>

  <p>Ó moje duše, já svobodu ti vrátil nad stvořeným i nestvořeným: a kdo, jako ty, zná rozkoš budoucna?&nbsp;</p>

  <p>Ó moje duše, já naučil tě pohrdání, jež nevrtá jako červotoč: &nbsp;pohrdání velkému a milujícímu, jež miluje nejvíce tam, kde nejvíce pohrdá.</p>

  <p>Ó moje duše, já naučil tě přemlouvati tak, bys i nejhlubší důvody přemluvila k sobě: podobna slunci, jež přemlouvá moře až ke své výši.</p>

  <p>Ó moje duše, já tě sprostil všeho poslouchání, poklekání a vzývání slovem „pane!“, já sám tě nazval obranou proti tísni, nezbytností a osudem.</p>

  <p>Ó moje duše, já dával ti nová jména i pestré hračky, já jsem tě nazval „osudem“ i „objemem objemů“, „pupeční šňůrou času“ i „azurným zvonem“.</p>

  <p>Ó moje duše, tvé prsti jsem dal piti vší moudrosti, piti všech nových vín i všech nepamětně starých silných vín moudrosti.</p>

  <p>Ó moje duše, já jsem tě skropil každým sluncem a každou nocí, každým mlčením a každou touhou: – tu jsi mi vzrostla jako vinná réva.</p>

  <p>Ó moje duše, teď přebohatá tu stojíš a těžká, vinná réva s kypícími vemeny a hnědě zlatými hrozny, plnými k prasknutí: –</p>

  <p>- bobtnajíc a stísněna svým štěstím, čekajíc pro samý nadbytek a stydlivá i pro své čekání.,</p>

  <p>Ó moje duše, teď nikde není duše, jež více by milovala, více by objímala a větší by měla objem! Kde by si budoucno a minulost byly blíže než u tebe?</p>

  <p>Ó moje duše, vše jsem ti dal, a všechny mé ruce tobě se vyprázdnily: – a teď! Teď s úsměvem a hlubokým steskem mi díš: „Kdo z nás má děkovati?&nbsp;</p>

  <p>- zdaž nemá děkovati dárce, že příjemce přijal? Zdaž se neuštědřuje z nouze? Zda se nepřijímá – ze smilování?“ –</p>

  <p>Ó moje duše, chápu úsměv tvého stesku: tvé překypující bohatství samo teď natahuje toužebné ruce!</p>

  <p>Tvá náplň zírá v dálku přes dující moře a hledá a čeká; touha překypující náplně zírá z nebes tvého usměvavého oka!</p>

  <p>A věru, ó moje duše! Kdo, vida tvůj úsměv, by se nerozplýval v slzách? Sami andělé v slzách se rozplývají pro překypující dobrotu tvého úsměvu.</p>

  <p>Tvá dobrota, překypující dobrota tvá to jest, jež nechce bědovat ni plakat: a přece tvůj úsměv, ó moje duše, po slzách touží, a třesoucí se tvá ústa po vzlykání.</p>

  <p>„Zda všechen pláč není z žalu? A všechen žal z žalování?“ Tak sama k sobě mluvíš, a proto, ó moje duše, raději chceš se usmívati než abys vysypala svůj bol&nbsp;</p>

  <p>- než abys do proudících slz vysypala všechen bol nad svou plností a nad vší tou tísnivou touhou, jež pudí vinnou révu k vinaři a vinařovu noži!</p>

  <p>Ale nechceš-li plakati, nechceš-li vyplakati nachový svůj stesk, nezbude ti, ó moje duše, než abys zpívala! – Hleď, já sám se usmívám, toto ti předpovídaje:</p>

  <p>- nezbude, než abys zpívala burácejícím zpěvem, až moře se všechna ztiší, by naslouchala tvé touze,</p>

  <p>- až po tichých toužebných mořích bude se vznášeti člun, zlatý to div, kol jehož zlata hopkují vše dobré nedobré podivné věci:&nbsp;</p>

  <p>- i mnoho malé a velké zvěře a vše, co má lehké podivné nohy, že může běhati po stezkách fialkově modrých, –</p>

  <p>- tam k zlatému divu, k dobrovolnému tomu člunu a k jeho pánu: tím však jest vinař, jenž čeká s diamantovým vinařským nožem, –</p>

  <p>- tvůj velký osvoboditel, 6 moje duše, onen bezejmenný - - jemuž teprve budoucí zpěvy vynajdou jména! A věru, již voní tvůj dech budoucími zpěvy,</p>

  <p>- již planeš a sníš a žíznivě piješ u všech studánek útěchy zurčících z hluboká, již odpočívá tvůj stesk v blaženství budoucích zpěvů!</p>

  <p>Ó moje duše, teď dal jsem ti vše a též svoje poslední, a všechny mé ruce tobě se vyprázdnily: – že jsem ti kázal zpívat, hled, to bylo mé poslední!&nbsp;</p>

  <p>Že jsem ti kázal zpívat, mluv teď, mluv: kdo že z nás teď má – děkovati? – &nbsp;Či raději ještě: zpívej mi, zpívej, ó moje duše!</p>

  <p>A mne nech děkovati! –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
