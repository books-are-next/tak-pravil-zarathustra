---
contentType: prose
---

<section>

### O ZMENŠUJÍCÍ CTNOSTI.

1\. Když byl Zarathustra opět na souši, nezamířil přímo do svých hor a do své sluje, nýbrž kráčel mnoha cestami a mnoho se ptal, vyzvídaje to i ono, takže sám o sobě žertem prohodil: „hle, řeka, jež v mnoha oklikách teče nazpět k pramenil“ Neboť chtěl se dověděti, co se zatím přihodilo s člověkem: zda vyrostl či se zmenšil. A jednou viděl řadu nových domu; tu se podivil a řekl:

„Co znamenají tyto domy? Věru, nepostavila jich veliká duše k podobenství svému!

Vzalo je snad stydlivé dítě z krabice na hračky? Nechť je jen jiné dítě zas uloží do své!

A tyto jizby a komory: což tudy mužové mohou vycházet a vcházet? Zdají se mi zrobeny pro hedvábné loutky; nebo pro mlsné kočky, jež dovolí, aby si někdo pomlsal zase na nich.“

</section>

<section>

A Zarathustra se zastavil a uvažoval. Posléze pravil zarmoucen: „Všechno se zmenšilo! 

Všude zřím nižší brány; kdo jest mého rodu, projde tudy sic, ale jen, – shýbne-li se!

O, kdy přijdu zas do své domoviny, kde nemám již zapotřebí se shýbat – shýbat před malými!“ – A Zarathustra vzdychl a pohlížel do dálky. –

Téhož dne však promluvil svou řeč o zmenšující ctnosti.

</section>

<section>

2\. Kráčím tímto lidem s otevřenýma očima: ti lidé mi neprominou, že jim nezávidím jejich ctností.

Kouší po mně, protože jim říkám: malým lidem třeba malých ctností, – a protože nenahlížím, že malých lidí je třeba!

Ještě se tu podobám kohoutu na cizím dvorci, po němž i slepice kouší; proto však se na tyto slepice nehněvám.

Jsem k nim dvorný jako ke všemu malému pohoršení; býti ježatý na malé věci, to se mi zdá moudrostí pro ježky.

Hovoří o mně všichni, když z večera sedí kolem ohně, hovoří o mně, nikdo však nemyslí – na mne! 

Toť nové ticho, jež jsem poznal: jejich lomoz kolem mne – zastírá mé myšlenky pláštěm. 

Lomozí mezi sebou; „k čemu nám tento ponurý mrak? jen pozor, aby nám nepřinesl nákazy!“ 

A nedávno žena k sobě strhla své dítě, jež chtělo ke mně: „pryč s dětmi! křičela; takové oči spálí dětskou duši!“ 

Kašlou, mluvím-li: domnívají se, že kašel jest námitkou proti silným vichrům, – neuhodnou ničeho z burácení mého štěstí! 

„Nemáme ještě času pro Zarathustru“ – tak namítají; ale co záleží na čase, jenž pro Zarathustru „nemá času“? 

A jestliže mne dokonce oslavují: jak bych jen mohl usnouti na jejich slávě? Ostnatým pásem je mi jejich pochvala: škrábe mne ještě, když ji odkládám. 

A i tomu jsem se u nich naučil: kdo chválí, tváří se, jako by vracel, ve skutečnosti však chce sám býti více obdarován! 

Zeptejte se mé nohy, líbí-li se jí jejich píseň, jež chválí a vábí!

Věru, dle takového taktu a tikotu nechce ani tančit ani stát. 

K malé ctnosti by mne dostali rádi svým chválením a vábením; k tikotu malého štěstí by rádi přemluvili mou nohu. 

Kráčím tímto lidem s očima otevřenýma: ti lidé se zmenšili a. neustále se zmenšují: – a způsobila to jejich nauka o štěstí a ctnosti.

Jsou totiž i v ctnosti skromní – neb chtějí pohodlí. S pohodlím však se snáší jen skromná ctnost.

I oni se sice po svém učí krokům a krůčkům do předu: to nazývám jich belháním –. Tím se stávají překážkou každému, kdo má na spěch.

A leckterý z nich kráčí vpřed a ohlíží se při tom do zadu se ztuhlou šíjí: do takového rád já vrážím. 

Noha a oči nemají lháti ani se navzájem usvědčovati ze lži. Ale mnoho lhářství jest u malých lidí. Někteří z nich sice mají vůli, ale většinou chtějí jen, co chce jiný.

Někteří z nich jsou ryzí lidé, ale většinou jsou to špatní herci.

Jsou mezi nimi herci, kteří o tom nevědí, a herci, kteří tomu nechtějí –, ryzí lidé vždy jsou vzácní, a zvláště ryzí hercu

Skoro nikdo tu není mužem: proto mužatí jejich ženy. Neboť jen, kdo s dostatek je mužem, v ženě – vykoupí ženu.

A toto nejhorší pokrytectví jsem nalezl mezi nimi: že i ti, kdož rozkazují, pokrytecky předstírají ctnosti těch, kdož slouží.

„Sloužím, sloužíš, sloužíme“ – tak se zde modlí též pokrytectví panujících, – a běda, je-li prvý pán pouze prvým sluhou.

Ach, i do jejich pokrytectví zalétla zvědavost mého zraku; a dobře jsem uhodl všechno jejich muší štěstí a jejich bzukot kol okenních tabulí, ozářených sluncem!

Kolik dobroty, tolik slabosti zřím. Kolik spravedlivosti a soucitu, tolik slabosti.

Milovní práva, oblí a dobří jsou k sobě navzájem, tak jako písečná zrnka jsou k písečným zrnkům milovná práva, oblá i dobrá.

Skromně objímati malinké štěstí –to jmenují „oddaností“! a při tom skromně pošilhávají už po novém malinkém štěstí.

V podstatě prostince touží po jediné věci: aby na ně nikdo nebyl zlý. 1 předejdou každého a předcházejí si ho a jsou k němu dobří.

To je však zbabělost: byt to i slulo „ctnost“. –

A mluví-li někdy drsně, malí ti lidé: já v tom neslyším než chrapot, – každým vanem větru totiž ochraptí.

Jsou chytří a jejich ctnosti mají chytré prsty. Nedostává se jim však pěstí, jich prsty neznají si zalézati za pěsti.

Ctností je jim to, co činí skromným a krotkým: tím z vlka udělali psa a z člověka samotného nejlepší domácí zvíře v službách člověka.

„Postavili jsme svou židli doprostřed – to mi praví jejich blažený úsměv – a stejně daleko od umírajících zápasníků jak od rozkochaných sviní.“

To je však – prostřednost: byt to i slulo střídmost. –

</section>

<section>

3\. Kráčím tímto lidem a vypouštím z úst nejedno slovo: ti lidé však neznají ani brát ani uchovávat.

Žasnou, že jsem nepřišel, proklínat neřesti a rozkoše; a věru, nepřišel jsem ani, varovat před kapesními zloději!

Žasnou, že nejsem ochoten, chytrost jejich ještě přiostřovat v šípy a vtipy: jako by ještě neměli dosti zchytralců, jejichž hlas mi vrže jak pisátko na břidlici!

A volám-li: „Klaňte všem zbabělým ďáblům v sobě, kteří by rádi kňučeli, spínali ruce a zbožňovali“, volají: „Zarathustra je bezbožný“.

A především tak volají jejich učitelé oddanosti –říj ale právě těm rád křičím do ucha: Ano! Já jsem Zarathustra, bezbožník!

Ti učitelé oddanosti! Kde je co malého a chorého a prašivého, tam všude vlezou, jak vši! a jen můj hnus mi zabraňuje, abych je rozmáčkl.

Nuže dobrá! Toť kázání mé pro jejich uši: jsem Zarathustra, bezbožník, jenž káže „kdo jest bezbožnější mne, bych se radoval z jeho návodu?“

Jsem Zarathustra, bezbožník: kde koho naleznu sobě rovna? A všichni ti jsou mi rovni, kdož sami si určují svou vůli a odhazují od sebe všechnu oddanost.

Jsem Zarathustra, bezbožník: já i každou náhodu si vařím ve svém vlastním hrnci. A teprve, je-li tam dovařena, vítám ji jakožto svoji potravu.

A věru, nejedna náhoda pánovitě ke mně přišla: pánovitěji však promluvila k ní má vůle, – tu ležela již, prosíc, na kolenou - - prosíc, by nalezla u mne přístřeší a srdce, a lichotivě domlouvajíc: „jen pohled, ó Zarathustro, kdo to přátelsky k příteli přichází!“ –

Než co mluvím, kde přece nikdo nemá uší mých! A tedy to provolám do všech větrů:

Neustále se zmenšujete, vy malí lidé! V drobty se drobíte, vy pohodlní! Ještě mi zahynete –

– mnoha svými malými ctnostmi, mnoha maličkostmi, jichž nečiníte, mnohou svou malou oddaností!

Taková jest vaše prst: přílišně vás šetří, příliš vám povoluje! Ale aby strom vyrostl a zmohutněl, k tomu je třeba, by tvrdé kořeny zabořil do tvrdých skal!

I to, čeho nečiníte, tká na tkanivu vší budoucnosti lidské; i vaše prázdnota jest pavučina a pavouk, žijící z krve budoucnosti,

A béřete-li, je to, jakbyste kradli, vy malí ctnostní lidé; ale i mezi darebáky takto se ozývá čest: „krásti se má, jen kde se nedá loupit.“

„Poddá se to“ – toť také učení oddanosti. Já vám však pravím, vy pohodlní: vezme si to a stále více si to od vás bude brati!

Ach, byste od sebe odvrhli vše poloviční chtění a odhodlali se i k lenivosti i k jednání!

Ach, byste pochopili mé slovo: „čiňte si, co chcete, – ale staňte se takovými, kdož dovedou chtíti!“

„Jen si milujte svého bližního jako sebe, – ale staňte se mi takovými, kdož milují sama sebe –

– kdož milují velikou láskou, kdož milují velikým pohrdáním!“ Tak praví Zarathustra, bezbožník. –

Než co mluvím, kde nikdo nemá uší mých! Přišel jsem o hodinu před svým časem.

Svým vlastním předchůdcem jsem mezi tímto lidem, svým vlastním kuropěním na temných ulicích.

Jejich hodina však přijde! A přijde i mál Co hodinu se zmenšují, chudnou, stávají se neplodnějšími, – ubohé býlí! ubohá prst!

A brzy mi tu budou stati jak suchá tráva, jak step, a věru! znaveni sami sebou – a prahnouce, více než po vodě, po ohni! O požehnaná hodino blesku! O tajemství před polednem! –

Tančící pochodně jednou z nich udělám a zvěstovatele s jazyky plamennými: zvěstovati jednou mi budou jazyky plamennými: Přichází, je na blízku, veliké poledne! –

</section>

<section>

Tak pravil Zarathustra.

</section>
