---
contentType: prose
---

### SEDMERO PEČETÍ. 

(Čili: píseň o Ano a Amen.)

  

1\. Jestliže jsem věštec a pln onoho věšteckého ducha, jenž mezi dvěma moři kráčí na vysokém jhu,

jenž kráčí mezi minulem a budoucnem co těžký mrak, – nepřítel dusných nížin i všeho, co mdlé jest a nemůže zemřít ani žít:

připraven k blesku v temných svých prsou i k spasnému paprsku světla, těhoten blesky, jež říkají Ano! a smějí se Ano! připraven k věšteckým zážehům blesku: –

\- blažen však jest, kdo takto je těhoten! A věru, je nutno, by dlouho jakožto těžká bouř na horách visel, kdo jednou světlo budoucnosti zažehnouti má! –

\- ó, jak bych horečně neprahl po věčnosti a svatebním prstenu prstenů, – po kruhu návratu!

Nikdy jsem ještě nenašel ženy, od níž bych děti chtěl mít, leč tuto ženu, již miluji: neb já tě miluji, ó věčnosti!

Neb já tě miluji, ó věčnosti!

  

2\. Jestliže můj hněv kdy rozdrtil hroby, posunul mezníky hranic a staré desky rozraženy valil do srázných hlubin:

jestliže kdy můj výsměch svým dechem rozehnal zpuchřelá slova a já jako koště se hnal na pavouky křižáky a jak očistný vítr na zatuchlé staré umrlčí komory:

jestliže jsem kdy plesaje seděl, kde staří bohové pohrobeni leží, jestliže jsem žehnal světu a miloval svět, sedě vedle pomníků starých utrhačů světa: –

– neboť i chrámy a boží hroby já miluji, jakmile nebe čistým okem nahlédne dovnitř jich pobořenými stropy; rád na chrámech pobořených sedám jako tráva a červený mák -

ó, jak bych horečně neprahl po věčnosti a svatebním prstenu prstenů, – po kruhu návratu?

Nikdy jsem ještě nenašel ženy, od níž bych děti chtěl mít, leč tuto ženu, již miluji: neb já tě miluji, ó věčnosti!

Neb já tě miluji, ó věčnosti!

  

3\. Jestliže kdy na mne dýchl dech tvůrčího dechu a oné nebeské nezbytnosti, jež i náhody nutí, by tančily reje hvězd: 

jestliže jsem se kdy smál smíchem tvůrčího blesku, po němž s hněvem, leč poslušně zaduní táhlé hřmění činu: 

jestliže jsem kdy kostky metal s bohy u božského stolu země, až zem sebou lomcovala a se lámala a do výše chrlila plamenné proudy:

\- neboť božským stolem je zem, a zachvívá se tvůrčími novými slovy a vrhy metajících bohů: 

ó, jak bych horečně neprahl po věčnosti a svatebním prstenu prstenů, – po kruhu návratu? 

Nikdy jsem ještě nenašel ženy, od níž bych děti chtěl mít, leč tuto ženu, již miluji: neb já tě miluji, ó věčnosti! 

Neb já tě miluji, ó věčnosti!

  

4\. Jestliže jsem plným douškem kdy pil z onoho kypícího džbánu, J vonného kořením a směsí nápojů, v němž dobře jsou smíchány všechny věci:

jestliže má ruka nejvzdálenějšího k nejbližšímu kdy přilila, a ohně k duchu a slasti k bolu a nejhoršího k nejdobrotivějšímu:

jestliže sám jsem zrnkem oné spasné soli, jíž veškery věci v džbánu se dobře smísí: 

\- neboť jest sůl, jež pojí dobro a zlo; a i nejhorší zlo zasluhuje, aby se ho užilo ke kořenění a k poslednímu překypění: 

ó, jak bych horečně neprahl po věčnosti a svatebním prstenu prstenů, po kruhu návratu? Nikdy jsem ještě nenašel ženy, od níž bych děti chtěl mít, leč tuto ženu, již miluji: neb já tě miluji, ó věčnosti! 

Neb já tě miluji, ó věčnosti!

  

5\. Jestliže moře mám v lásce a všechno, co mořského jest rodu, a nejvíce v lásce tehdy, když hněvivě mi odporuje:

jestliže jest ve mně ona hledající slast, jež napíná plachty po neobjeveném, jestliže plavecká slast jest v mojí slasti:

jestliže volal kdy jásot můj: „zmizel břeh – teď se mne spadl poslední řetěz 

\- nesmírno kol mne hřmí, široko v dál mi svítí prostor a čas, nuže dobrá! nuže vzhůru! staré mé srdce!“ -

ó, jak bych horečně neprahl po věčnosti a svatebním prstenu prstenů, – po kruhu návratu? 

Nikdy jsem ještě nenašel ženy, od níž bych děti chtěl mít, leč tuto ženu, již miluji: neb já tě miluji, ó věčnosti! 

Neb já tě miluji, ó věčnosti!

  

6\. Jestliže má ctnost je ctnost tanečníkova a já-li jsem často oběma nohama vskočil v nadšení zlatě smaragdové:

jestliže má zloba je smějící se zloba, jež cítí se doma pod trsy růží a pod keři lilií: – v smíchu totiž všechno zlé jest pospolu, leč svatým jest prohlášeno a svobodným prohlášeno vlastní svou blažeností:

a jestliže to jest mé alfa i omega, že vše těžké lehkým, každé tělo tanečníkem, každý duch ptákem se stane: a věru, to jest moje alfa i omega! 

ó, jak bych horečně neprahl po věčnosti a svatebním prstenu prstenů, – po kruhu návratu!

Nikdy jsem ještě nenašel ženy, od níž bych děti chtěl mít, leč tuto ženu, již miluji: neb já tě miluji, ó věčnosti!

Neb já tě miluji, ó věčnosti!

  

7\. Jestliže jsem kdy tichá nebesa nad sebou rozpial a na vlastních křídlech letěl do vlastních nebes:

jestliže jsem ve hře plul hlubokými dálkami světla, a mé-li svobody přilétla ptačí moudrost: 

\- takto však dí ptačí moudrost: „Hleď, není Nahoře, není Dole! Dokola se převrat, vymršť se ven, zpátky se vrz, ty lehký! Zpívej! nemluv již! – zda nejsou vše slova stvořena pro těžké tvory? Zda lehkému nelžou vše slova? Zpívej! nemluv již!“

ó, jak bych horečně neprahl po věčnosti a svatebním prstenu prstenů, – po kruhu návratu? 

Nikdy jsem ještě nenašel ženy, od níž bych děti chtěl mít, leč tuto ženu, již miluji: neb já tě miluji, ó věčnosti! 

Neb já tě miluji, ó věčnosti!
