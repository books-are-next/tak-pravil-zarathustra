---
contentType: prose
---

<section>

### DRUHÁ TANEČNÍ PÍSEŇ.

1\. „Ve tvé oko jsem nedávno pohlédl, živote, ženo: zlato jsem viděl se kmitat v nočním tvém oku, – tou rozkoší se zastavilo mé srdce:

\- zlatý člun jsem viděl se kmitat na nočních vodách, klesající, plesající, teď vodu ssající, zas v pozdrav plající, zlatý, houpavý člun!

Po mé noze, jíž bylo zuřivě do tance, se vymrštil tvůj hled, tvůj houpavý hled, jenž se ptal, jenž se smál a jenž tál.

Dvakrát jen tvé ručky zachřestily řehtačkou – tu houpala se již má noha v zuřivosti tance. –

Mé paty se vzepialy, naslouchaly mé prsty, zda chápati, ženo, tě mohou: vždyť tanečníkovo ucho – jest v prstech u jeho nohou!

K tobě jsem skočil: tu couvlas před chvatem mého skoku; a jazyk létavých vlasů tvých prchavých mi zablýskl v oku!

Pryč od tebe jsem skočil a pryč od tvých zmijí: tu stojíš, ke mně se kloníš a touha v tvé oko se vpíjí!

Pohledem křivým – mne učíš křivým cestám; na křivých cestách můj krok se stává – lstivým!

Mám strach, jsi-li blízká, mám na dálku tě v lásce; tvůj útěk mne za sebou vábí, tebe hledat mne trápí: – trpím; vše rád bych trpěl, ty-li jsi v sázce!

Ty, jejíž chlad zažehuje, jejíž zášť objímá, jejíž útěk zavazuje, jejíž výsměch – dojímá:

kdo by tě v zášti neměl, velká, jež zavazuješ a zahazuješ, pokušitelko ty útěkem děsící, těšící! Kdo by tě v lásce neměl, jež nejsi vinna, ty s větrem o závod čilá i činná, ty s okem dítěte hřešící!

Kam táhneš mne teď, ty zmatku a zmetku? A teď zas přede mnou prcháš, ty sladce nevděčný šotku a skřítku!

Já za tebou tančím, za tebou jdu, byt tvoje stopa se nevtiskla v prsť. Kde jsi? Ó, ruku mi dej! Či jediný jen prst!

Zde zabloudíme: ve spleti těch houštin a slují! – Stůj! Ni krok! Nevidíš? Výři zde obletují.

Ty výre! Netopýre! Já mám ti bláznem být? Kde to jsme? U psů ty ses učila štěkat a výt.

Jak něžně na mne ceníš úběl svých zoubků, jak zlé tvé oči proti mně z pod srstnatých srší chloupků! 

Toť tanec: cestou necestou se mnou se proháníš: já myslivec: a ty – můj pes? či jsi můj kamzík spíš? 

Teď podél mne! Jen zhurta v svém zlovolném poskoku! 

Teď vyskoč! A přeskoč! – Běda! Tu sám jsem upadl ve skoku! 

Ó, viz, já ležím, ty svévoli, a prosím o milost! Rád bych s tebou šel něžnější stezkou – vždyť znáš jich dost!

\- po stezce lásky houštinou tichou a smavou! Či po břehu jezera, hleď, kde zlaté tančící rybky plavou!

Ty jsi teď mdlá? Hle, onde jsou ovce a červánky tam plají: zda není krásné spát, když ovčáci na flétnu hrají?

Jsi tak docela mdlá? Dej pažím svým klesnout, já donesu tě tam lehce! A žízeň-li máš, – já něco bych měl, však ústům tvým pít se to nechce!

Ó proklaté hladké hádě! Ta čarodějka! rychlejší srny a laňky! Kam poděla se? A na mé tváři od její ruky dvě červené skvrny a kaňky!

Mám toho věru již dost, tvým ovčím ovčákem abych byl vždy! Ty čarodějko, já dosud ti zpíval: teď křičet budeš mi ty! 

Do taktu k mému biči ty mi teď tanči a křič! Ach, jak jsem rád, že jsem nezapomněl vzíti s sebou svůj bič!“ –

</section>

<section>

2\. Tu odpověděl mi život s rukama na svých hezounkých ouškách:

</section>

<section>

„Ó Zarathustro! Nepráskej mi tak strašlivě svým bičem! Vždyť víš: Lomoz – myšlenek smrt: a právě mi přicházejí tak něžné myšlenky.

Jsme oba dva praví ničemové v dobrém a ničemové ve zlém. Mimo dobro a zlo jsme nalezli svůj ostrov a zelenou svou louku – my sami dva! A proto již je třeba, bychom spolu byli za dobře!

A třeba se nemilujeme z hloubi –, což nutno na sebe sočit, když se nemilujeme z hloubi? 

A že jsem s tebou za dobře a často více, to víš: to proto, že žárlím na tvoji moudrost. Ó, ta zbrklá stará bláznivá moudrost! 

Kdyby ti jednou utekla tvá moudrost, ach! tu by ti rychle utekla také má láska.“ –

</section>

<section>

Po té se žena - život ohlédla zamyšleně na zad i kol a řekla potichu: „Ó Zarathustro, nejsi mi dost věrný!

Nemiluješ mne ani zdaleka tolik, co tvrdíš; vím, pomýšlíš na to, že mne brzy opustíš.

Je starý těžký těžký bručící zvon: a bručí v noci až nahoru k tvé jeskyni: 

\- slyšíš-li ten zvon o půlnoci odbíjet hodiny, myslíš na to mezi prvou a dvanáctou -

\- myslíš na to, vím, ó Zarathustro, že v brzku chceš mne opustit!“ –

</section>

<section>

„Ano, odpověděl jsem váhavě, ale víš to přece též“ – A řekl jsem jí cos do ucha, právě doprostřed mezi její zadrhnutý žlutý bláznovský huňatý vlas.

„Tyto víš, ó Zarathustro? To neví nikdo. „

</section>

<section>

I podívali jsme se na sebe a pohlédli na zelenou louku, přes niž právě běžel chladný večer, a plakali jsme spolu. – Tehdy však život byl mi dražší, nežli mi kdy drahá byla celá moje moudrost.

</section>

<section>

Tak pravil Zarathustra.

</section>

<section>

3\. Prvá!

Ó duše, bdíš?  

Druhá!  

Půlnoci ducha neslyšíš?  

Třetí!  

„Já spal, já spal –,  

Čtvrtá!  

„Já z hlubokého snu jsem vstal: –  

Pátá!  

„Hluboký svět –!  

Šestá!  

„Je hlubší, než jak den jej znal.  

Sedmá!  

„V něm propast běd –,  

Osmá!  

„Slast – hlubší nad všech srdcí žal: ,  

Devátá!  

„Žal: zahyň! dí.  

Desátá!  

„Než každá slast: chci věčnost! dí –,  

Jedenáctá!  

„– chci věčnost, věčnost nejhlubší!“  

Dvanáctá!

</section>
