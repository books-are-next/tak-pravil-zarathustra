<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">NEPOSKVRNĚNÉM POZNÁNÍ.</h3>

  <p>Když včera vycházel měsíc, mněl jsem, že ze sebe porodí slunce: tak rozplizle a tak obtěžkán ležel na obzoru.&nbsp;</p>

  <p>Lhářem byl mi však se svým těhotenstvím; a spíše uvěřím v muže v měsíci nežli v ženu.&nbsp;</p>

  <p>Ovšem, ani mnoho mužského do sebe nemá, ten stydlivý noční tulák. Věru, se špatným svědomím obchází po střechách.&nbsp;</p>

  <p>Neboť jest vilný a žárlivý, ten mnich v měsíci, jest vilný po zemi a po všech radovánkách milenců.&nbsp;</p>

  <p>Ne, nemám ho v lásce, toho kocoura na střechách! Protivní jsou mi všichni, kdož se plíží kolem přivřených oken!&nbsp;</p>

  <p>Zbožně a mlčelivě obchází po kobercích hvězd: – nemám však rád takových tichošlápských mužských nohou, na nichž nikdy ostruha nezařinčí.&nbsp;</p>

  <p>Krok každého poctivého muže mluví: a poctivě; kočka se však pokradmu sune po půdě. Hle, kočkovitě se blíží měsíc a nepoctivě.</p>

  <p>Toto podobenství dávám vám, pokryteckým citlivůstkářům, vám, „čistě poznávajícím“! Vás jmenuji já – vilnými!</p>

  <p>I vy milujete zemi a pozemskost: dobře jsem vás uhodl! – ve vaší lásce je však stud a špatné svědomí, – měsíci se podobáte!&nbsp;</p>

  <p>K pohrdání pozemskými věcmi přemluvili vašeho ducha, ne však vaše vnitřnosti: ty pak jsou nejsilnější na vás!&nbsp;</p>

  <p>A teď se stydí váš duch, že je vašim vnitřnostem po vůli, a před svým vlastním studem se dává na cesty tajné a lživé.&nbsp;</p>

  <p>„To by mi bylo nejvyšší, – promlouvá k sobě prolhaný váš duch – bych se na život díval bez dychtivé touhy a ne s vyplazeným jazykem, jako pes:&nbsp;</p>

  <p>Bych byl šťasten, dívaje se, s odumřelou vůlí, bez hltavého hmatu sobeckosti – bych byl studený a popelavě šedý na celém těle, měl však spité oči měsíce!&nbsp;</p>

  <p>To by mi bylo nejmilejší, – tak sám sebe svádí svedený - bych miloval zemi, jak ji miluje měsíc, a jen a jen svým okem ohmatával její krásu.</p>

  <p>A to nechť mi sluje všech věcí neposkvrněným poznáním, že od věcí ničeho nechci: leda to, bych směl před nimi ležeti jako zrcadlo se stem očí.“ –</p>

  <p>O vy pokrytečtí citlivůstkáři, vy vilní! Vám chybí nevinnost v touze: a proto teď pomlouváte vše roztoužení!</p>

  <p>Věru, vaše láska k zemi není láskou tvořících a plodících ani těch, kdož mají rozkoš ze vznikání!</p>

  <p>Kde jest nevinnost? Tam, kde jest vůle k plození. A kdo chce tvořiti nad sebe sama výš, ten má mi nejčistší vůli.</p>

  <p>Kde jest krása? Kde celou vůlí musím chtíti; kde chci milovat a zaniknout, by obraz nezůstal jen obrazem.</p>

  <p>Milovat a zaniknout: to se rýmuje od věčnosti. Vůle k lásce: to znamená, i k smrti míti vůli. Tak mluvím k vám, zbabělcům!</p>

  <p>Ale teď vaše zženštilé Šilhání chce se zváti „pohledem rozjíma-vým!“ A co se dá ohmatati zbabělýma očima, má býti pokřtěno jménem „krásný‘’! Ó vy špinitelé vznešených jmen!</p>

  <p>Ale to budiž vaší kletbou, vy neposkvrnění, vy čistě poznávající, že nikdy neporodíte: a byt jste leželi rozplizle a obtěžkáni na obzoru!</p>

  <p>Věru, nabíráte plná ústa vznešených slov: a my abychom věřili, že co na jazyku, to na srdci, vy prolhaní lháři?&nbsp;</p>

  <p>Slova má jsou však nepatrná, povrhovaná, křivá: rád zvednu, co při vaší hostině padne pod stůl.&nbsp;</p>

  <p>Vždy ještě mohu těmi slovy – pokrytcům pravdu povědět! Ano, mé kůstky, lastury a srstnaté listy – pokrytcům polechtají nos!&nbsp;</p>

  <p>Špatný vzduch je vždy kolem vás i kolem vašich hostin: vždyť vaše vilné myšlenky, vaše lži a tajnosti jsou ve vzduchu!&nbsp;</p>

  <p>Mějte jen odvahu, věřiti sobě samým, sobě i svým vnitřnostem! &nbsp;Kdo sám sobě nevěří, stále lže.</p>

  <p>Škrabošku boha jste si navlékli, vy „čistí“: v škrabošku boha si zalezl váš příšerný kroužkovitý červ.</p>

  <p>Věru, klamete, vy „rozjímaví“! I Zarathustra byl kdysi bláznem vašich božských koží; neuhodl hadího klubka, jímž byly vycpány.</p>

  <p>Mněl jsem kdysi, že vidím, jak si ve vašich hrách hraje duše boha, vy čistě poznávající! Mněl jsem kdysi, že není lepšího umění nežli jsou vaše umění!</p>

  <p>Dálka mi utajila hadí kal a špatný puch: i to, že se tu semotam plížila vilná ještěrčí lest.</p>

  <p>Ale přišel jsem vám na blízko: tu mi vzešel den – a teď vzchází vám, – je konec milkování měsíce!</p>

  <p>Jen pohleďte! Dopaden a bled tu stojí – před zořou!</p>

  <p>Neb ona již přichází, ta žhoucí, – její láska k zemi přichází! Nevinností a tvůrčí touhou jest všechna sluneční láska!</p>

  <p>Jen pohleďte, kterak zora netrpělivě kráčí přes moře! Necítíte žízně a horkého dechu její lásky?</p>

  <p>Chce se jí piti moře a jeho hloubku vssáti k sobě do výšin: tu zvedá se touha moře tisícem prsů.</p>

  <p>Chce býti zlíbáno a ssáto žíznivým sluncem; chce se stát vzduchem a výšinou a stezkou světla, chce samo světlem se stát!</p>

  <p>Věru, podoben slunci, já miluji život i vše hluboká moře.</p>

  <p>A toto mně se zove poznáním: vše hluboké má se vznésti – k mojí výšce! –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
