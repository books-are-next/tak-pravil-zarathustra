<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O VZNEŠENÝCH.</h3>

  <p>Tichá jest tůň mého moře: kdo by uhodl, že v sobě skrývá hejno žertovných stvůr!&nbsp;</p>

  <p>Neochvějná jest moje hloubka: ale třpytí se plovoucími hádankami a výsměchy.&nbsp;</p>

  <p>Vznešeného člověka zřel jsem dnes, slavnostního, kajícníka ducha:</p>

  <p>Ó, jak se má duše smála jeho ohyzdnosti!&nbsp;</p>

  <p>S hrudí vzedmutou a jako ti, kdož vtahují dech: tak tu stál ten vznešený, a mlčel.&nbsp;</p>

  <p>Byl ověšen ohyzdnými pravdami, svou loveckou to kořistí, a vyšňořen rozedranými šaty; též mnoho trnů na něm viselo, – růží však jsem ještě neviděl.&nbsp;</p>

  <p>Ještě se nenaučil smíchu a kráse. Chmurně se tento lovec vracel z lesa poznání.</p>

  <p>Vracel se ze zápasu s lítou zvěří: ale i z jeho vážnosti ještě vyzírá divoké zvíře – nepřemožené!&nbsp;</p>

  <p>Stojí tu stále ještě jako tygr před skokem; nemám však rád těchto napjatých duší, odporní jsou mé chuti všichni ti, kteří se takto stáhli do svého úkrytu.&nbsp;</p>

  <p>A vy mi pravíte, přátelé, že se nelze hádati o chuť a chutnání? Ale všechen život jest hádkou o chuť a chutnání!&nbsp;</p>

  <p>Chuť: toť závaží a spolu miska váhy i ten, kdo váží; a běda všemu živoucímu, co by chtělo žiti bez hádky o závaží a misku váhy a o ty, kteří váží!&nbsp;</p>

  <p>Kdyby se tento vznešený nabažil své vznešenosti: to by teprve byl vznik jeho krásy, – a pak teprve bych jej chutnal a nalézal chutným.</p>

  <p>A teprve, až se sám od sebe odvrátí, přeskočí přes svůj vlastní stín – a věru! vskočí do svého slunce.</p>

  <p>Příliš dlouho seděl v stínu; pobledly tváře kajícníkovi ducha; skoro zemřel hlady pro samé očekávání.</p>

  <p>Pohrdání má ještě v oku; a na rtech se mu tají hnus. Ted sice odpočívá, jeho odpočinek si však ještě nelehl na slunce.</p>

  <p>Měl by si vésti jako býk; a jeho štěstí by mělo páchnout zemí, ne opovrhováním zemí.</p>

  <p>Rád bych ho viděl bělostným býkem, kterak se šupotem a řvaním kráčí před rádlem: a i jeho řev by měl velebiti vše pozemské!</p>

  <p>Tmavá je posud jeho tvář; stín ruky na něm hraje. Zastíněn je posud smysl jeho oka.&nbsp;</p>

  <p>Jeho skutek sám ho ještě zastiňuje: ruka zatemňuje jednajícího. Ještě nepřemohl svého skutku.&nbsp;</p>

  <p>Miluji sice na něm býčí šíj: ale teď bych na něm rád odkryl též oko anděla.</p>

  <p>I své hrdinské vůli nechť se ještě odnaučí: má mi býti povznášen, ne jen býti vznešený: – sám ether by ho bez jeho vůle měl povznášeti!</p>

  <p>Skrotil stvůry, louskal hádanky: ale teď by měl ještě vykoupiti své stvůry a hádanky, v nebeské děti by je měl proměniti.&nbsp;</p>

  <p>Ještě se jeho poznání nenaučilo usmívati se a býti bez žárlivosti; ještě se jeho proudící vášeň neztišila v kráse.&nbsp;</p>

  <p>Věru, nemá jeho touha mlčeti a potápěti se v nasycení, nýbrž v kráse! Něha náleží k velkodušnosti velce smýšlejících!&nbsp;</p>

  <p>Paži položenu nad hlavu: tak by hrdina měl odpočívati, tak by i své odpočívání měl překonávati.&nbsp;</p>

  <p>Ale právě hrdinovi jest krása ze všech věcí nejobtížnější. Nevydobytelná jest krása vší prudké vůli. O něco více, o něco méně: to zde právě mnoho, to zde nejvíce rozhoduje.</p>

  <p>Státi s nečinnými svaly a s vypřaženou vůlí: toť nejobtížnější vám všem, vy vznešení!&nbsp;</p>

  <p>Stane-li se moc milostivou a snese-li se v oblast viditelných věcí: krásou jmenuji takové snášení se.&nbsp;</p>

  <p>A na nikom tolik nežádám krásy jako právě na tobě, ty mocný: tvá dobrota budiž tvým posledním zdoláním sama sebe.&nbsp;</p>

  <p>Všeho zlého se do tebe naději: proto na tobě požaduji dobrého.&nbsp;</p>

  <p>Věru, často jsem se smál slabochům, kteří si namlouvají, že jsou dobří, protože mají chromé hnáty!</p>

  <p>Řiď se ctnosti sloupu: je stále krásnější a něžnější, uvnitř je však tvrdší a nosnější, čím výše stoupá.&nbsp;</p>

  <p>Ano, ty vznešený, jednou budeš krásný, jednou ty sám své vlastní kráse nastavíš zrcadlo.&nbsp;</p>

  <p>Pak se tvá duše zachvěje božskými žádostmi; a zbožňování bude v tvé marnivosti!&nbsp;</p>

  <p>Toť totiž tajemství duše: teprve, když hrdina ji opustí, přiblíží se jí, ve snách, – nadhrdina. –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
