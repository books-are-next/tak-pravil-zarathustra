<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O VÁŠNÍCH RADOSTNÝCH A BOLESTNÝCH.</h3>

  <p>Bratře můj, máš-li ctnost a je-li to ctnost tvá, nesdílíš se o ni s pranikým.</p>

  <p>Ovšem, chceš ji jménem jmenovati a mazliti se s ní; chceš ji zatahat za ucho a mít s ní kratochvíli.</p>

  <p>A hled! Ted se o její jméno sdílíš s lidem, teď jsi se davem a stádem stal se svou ctností!</p>

  <p>Lépe bys učinil, kdybys řekl: „nevyslovitelné jest a bezejmenné, co mé duši působí trýzeň a sladkost a co jest i hladem mých vnitřností.“</p>

  <p>Tvá ctnost budiž příliš vznešená pro důvěrnost jmen: a je-li ti již nutností, o ní mluviti, nestyď se, o ní se zajíkati.&nbsp;</p>

  <p>Tedy mluv a zajíkej se: „to jest moje dobro, to miluji já, tak se mně to docela líbí, jedině tak chci já míti dobro.“ Nechci to za boží zákon, nechci to za lidský řád a za lidskou nutnost: nebudiž mi to sloupem, jenž ukazuje k nadsvětím a rájům.</p>

  <p>Pozemská je to ctnost, kterou miluji: málo v ní moudrosti a nejméně jest v ní rozum lidí všech.</p>

  <p>Ale tento pták si u mne vystavěl hnízdo: proto jej miluji a laskám, – teď sedí u mne na zlatých svých vejcích.“</p>

  <p>Tak se zajíkej a ctnost svoji chval.</p>

  <p>Kdysi měl jsi vášně a zval jsi je zlými. Ale teď již nemáš nežli své ctnosti: ty vyrostly z tvých bolestných vášní.</p>

  <p>Svůj nejvyšší cíl jsi těmto vášním na srdce kladl: tu se staly tvými ctnostmi, tvými vášněmi radostnými.</p>

  <p>A kdybys i byl z rodu prchlivých nebo z rodu rozkošníků, z rodu vzteklých po víře či chtivých pomsty:</p>

  <p>konec konců všechny tvé vášně se staly ctnostmi, všichni tvoji ďáblové anděly.</p>

  <p>Kdysi měl jsi v svém sklepení divoké psy: ale konec konců se proměnili v ptáky a v půvabné pěvkyně.</p>

  <p>Ze svých jedů jsi svařil svůj balšám; dojil jsi svou krávu mrzutost, – teď piješ sladkého mléka jejího vemene.</p>

  <p>A zlého teď nic už z tebe nevyrůstá, leda ono zlo, jež vyrůstá z boje tvých ctností.</p>

  <p>Bratře můj, máš-li štěstí, máš jedinou ctnost a ne více: tak snáze přejdeš přes most.</p>

  <p>Vyznamenává, míti mnoho ctností, ale těžký to úděl; a ledakdo šel na poušť a usmrtil se, že ho znavilo, býti bojem a bojištěm ctností.</p>

  <p>Bratře můj, což válka a bitva jest zlá? Ale nezbytné jest toto zlo, nezbytná jest závist a nedůvěra i pomluva mezi tvými ctnostmi.</p>

  <p>Hleď, jak dychtí každá z tvých ctností po nejvyšším: chce se jí celého tvého ducha, by byl hlasatelem jejím, chce se jí celé tvé síly v hněvu, v nenávisti a v lásce.</p>

  <p>Žárlí ctnost na ctnost, a žárlivost je hrozná. I ctnosti mohou žárlením zahynouti.</p>

  <p>Koho plamen žárlivosti obklopuje, ten, podoben štíru, naposled sám proti sobě obrátí otrávený bodec.</p>

  <p>Ach, bratře můj, neviděls ještě nikdy, kterak ctnost sebe samotnu očerňuje a probodává?</p>

  <p>Člověk jest cosi, co musí býti překonáno: a proto miluj své ctnosti – : neb jimi zahyneš. –</p>

  <p><br /></p>

  <p>Tak pravil Zarathustra.</p>

  <p>&nbsp;</p>

  <p><br /></p>
</body>
</html>
