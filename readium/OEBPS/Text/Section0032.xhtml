<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O CTNOSTNÝCH.</h3>

  <p>Hřměním a nebeskými ohňostroji nutno promlouvati k chabým a spícím smyslům. Hlas krásy však promlouvá tiše: vkrádá se jen do duší nejprobuzenějších.</p>

  <p>Dnes tiše se mi zachvěl a zasmál můj štít; toť krásy posvátný smích a záchvěv.</p>

  <p>Vám, vy ctnostní, se smála dnes moje krása. A takto ke mně hlas její přišel: „chtějí ještě – dostávati plat!“</p>

  <p>Chcete ještě dostávati plat, vy ctnostní! Chcete odměnu za ctnost a nebe za vezdejší žití a věčno za svůj dnešek?</p>

  <p>A teď se na mne hněváte, že hlásám: není dozorčího nad odměnou a výplatou? A věru, ani nehlásám, že ctnost je sama sobě odměnou.</p>

  <p>Ach, toť můj stesk: v nitro věcí velhali odměnu a trest – a teď i v nitro vašich duší ještě, vy ctnostní!&nbsp;</p>

  <p>Ale jako kančí rypák mé slovo rozryje nitro vašich duší; rádlo, tak máte mi říkat.&nbsp;</p>

  <p>Všechny tajnosti vašeho nitra vzejdou na světlo; a až budete na slunci ležeti zryti a polámáni, bude i vaše lež odloučena od vaší pravdy.</p>

  <p>Neb toto jest vaše pravda: jste příliš čistotní pro špínu slov jako pomsta, trest, odměna, odplata.&nbsp;</p>

  <p>Milujete svou ctnost jako matka miluje své dítě; ale kdy slyšel kdo, že matka za svou lásku chce plat?&nbsp;</p>

  <p>Vaše ctnost je nejmilejší částí vás samých. Žízeň prstenu jest ve *-vás: by sám sebe zas dostihl, k tomu se svíjí a stáčí každý prsten.</p>

  <p>A každé dílo vaší ctnosti podobá se shasínající hvězdě: stále je světlo hvězdy na cestě a ještě putuje – a kdy již nebude na cestě?</p>

  <p>Tak je světlo vaší ctnosti ještě na cestě, i když dílo jest dokonáno. Buďsi již zapomenuto a mrtvo: jeho světelný paprsek ještě žije a putuje.</p>

  <p>By vaše ctnost byla částí vás samých a ne čímsi cizím, ne pokožkou, ne pláštíkem: toť pravda a touha z hloubi vaší duše, vy ctnostní! –</p>

  <p>Jsou však lidé, jimž ctností se nazývá křeč pod bičem: a příliš jste mi naslouchali pokřiku těch, kdo takto cítí.&nbsp;</p>

  <p>A jiní jsou, jimž ctnost jest zlenošení jejich neřestí; a natáhne-li jednou jejich nenávist a jejich žárlivost údy, procitne jejich „spravedlivost“ a mne si rozespalé oči.&nbsp;</p>

  <p>A jsou jiní, ti taženi jsou v hloub: jich ďáblové je tam táhnou. Ale čím hloub klesají, tím žhavěji plane jim oko i lačnost po jejich bohu.</p>

  <p>Ach, i těchto pokřik vám pronikl v sluch, vy ctnostní; „čím já nejsem, tím, tím je mi bůh i cnost!“&nbsp;</p>

  <p>A jiní jsou, ti se blíží drkotavě a vrzavě, jako vozy, jež vezou kameny do údolí: ti mnoho mluví o důstojenství a ctnosti,svou brzdu nazývají ctností!&nbsp;</p>

  <p>A jiní jsou, ti se podobají hodinám, jež, jako každodenně, byly nataženy; dělají tik tak jako vždy a chtějí, aby se „tik tak“ – nazývalo ctností.&nbsp;</p>

  <p>Z těch věru mám pěkné povyražení: kde najdu takové hodiny, natáhnu je svým výsměchem: a svým vrčením ať mne znovu zase rozesmějí!</p>

  <p>A jiní jsou hrdi na hrst své spravedlivosti a v jejím jméně se dopouštějí zločinu na všem: takže svět se utápí v jich nespravedlivosti.</p>

  <p>Ach, jak bedně slovo „ctnost“ jim vybíhá z úst! A říkají-li „jsem spravedliv“, míní „pomstil jsem se“.&nbsp;</p>

  <p>Svou ctností by nepřátelům nejraději vyškrábali oči; a povyšují se jen, by jiné ponížili.&nbsp;</p>

  <p>A dále jsou, kdož sedí v svém močálu a takto volají z rákosu: „Ctnost – to znamená tiše seděti v močálu.&nbsp;</p>

  <p>Nikoho nekoušeme a tomu, kdo kouše, se vyhýbáme; a ve všem máme mínění takové, jaké nám kdo dá“.&nbsp;</p>

  <p>A dále jsou, kdož milují posunky a myslí si: ctnost je jakýsi posunek.</p>

  <p>Jejich kolena stále zbožňují, a jejich ruce jsou chvalořečněním ctnosti, jejich srdce však o ničem neví.&nbsp;</p>

  <p>A dále jsou, kdož mají za ctnost, říkají-li: „ctnost je nutná“; ale v hloubi duše věří jen, že nutná jest policie.&nbsp;</p>

  <p>A leckdo, kdo nemůže viděti, co je vznešeného na lidech, ctností nazývá, že příliš z blízka vidí jejich nízkost: uhrančivý svůj pohled jmenuje tedy ctností.&nbsp;</p>

  <p>A někteří chtějí být povzneseni a povzbuzeni a jmenují to ctností; a jiní chtějí být poraženi na zem – a také to jmenují ctností. +A tak skoro všichni míní, že mají účast v ctnosti; a každý chce býti aspoň znalcem „dobra“ i „zla“.&nbsp;</p>

  <p>Nepřišel však Zarathustra proto, by řekl všem těm lhářům a bláznům: „což víte vy o ctnosti! Co byste mohli vědět o ctnosti!“ –</p>

  <p>Nýbrž, byste se nabažili vy, přátelé moji, starých slov, jimž vás naučili blázni a lháři:&nbsp;</p>

  <p>Byste se nabažili slov „odměna“, „odplata“, „trest“, „pomsta v spravedlivosti“ –</p>

  <p>Byste se nabažili, říkati: „že nějaký skutek jest dobrý, to proto, že jest nesobecký“.</p>

  <p>Ach, přátelé moji! By vaše bytost, by to, co v sobě máte, bylo v onom skutku, tak jako matka jest v dítěti: to mi budiž vaše slovo o ctnosti!</p>

  <p>Věru, vzal jsem vám na sto slov a nejmilejší hračky vaší ctnosti; a teď se na mne hněváte, jako se hněvají děti.</p>

  <p>U moře si hrály, – tu přišla vlna a strhla jim hračku do hloubky: teď pláčí.</p>

  <p>Táž vlna však jim přinese nové hračky a nové pestré lastury jim k nohám vysype!</p>

  <p>To je zas utěší; a jak oněm dětem, též vám, přátelé moji, dostane se útěchy – a nových pestrých lastur! –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
