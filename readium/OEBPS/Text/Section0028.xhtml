<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">DÍTĚ SE ZRCADLEM.</h3>

  <p>Potom se Zarathustra zase navrátil do hor a do samoty své jeskyně, uniknuv lidem a vyčkávaje, jako rozsévač, jenž símě své rozhodil. Jeho duše se však naplnila netrpělivostí a touhou po těch, jež choval v lásce: melt ještě mnoho, co by jim dal. Neb toto jest nejtěžší: z lásky uzavřití svou otevřenou ruku a v darování si zachovati stud.</p>

  <p>Tak plynuly osamělému měsíce a léta: jeho moudrost však vzrůstala, svou náplní mu působíc bol.&nbsp;</p>

  <p>A jednou z rána se probudil již před zořou, dlouho se rozmýšlel na loži a promluvil posléze k srdci svému:&nbsp;</p>

  <p>„Co že jsem se tak zalekl ve snu, až jsem se probudil? Nepřistoupilo to ke mně dítě se zrcadlem v ruce?&nbsp;</p>

  <p>,O Zarathustro – oslovilo mne dítě – pohled na sebe do zrcadla!´</p>

  <p>Ale když jsem pohlédl do zrcadla, vzkřikl jsem, a srdce mé bylo ohromeno: neb neviděl jsem tam sebe, nýbrž ďáblovu rozšklebenou tvář a potupný smích.</p>

  <p>Věru, příliš dobře chápu znamení a napomenutí snu: mé učení jest v nebezpečenství, koukol si říká pšenice!</p>

  <p>Moji nepřátelé se rozmohli a znetvořili obraz mého učení, tak že druhové moji nejmilejší propadají studu za dary, jež jsem jim daroval.</p>

  <p>Ztratili se mi moji přátelé; vzešla mi chvíle, bych ztracené své hledal!“ –</p>

  <p>Za těchto slov Zarathustra vyskočil, ne však jako ten, kdo, poděšen, lapá vzduch, nýbrž spíše jako věštec a pěvec, jejž přepadá nadšení. V úžasu na něj pohlíželi jeho orel a had: neb jako zora mu na tváři leželo vzcházející štěstí.</p>

  <p>Co se mi jen přihodilo, zvířata moje? – pravil Zarathustra. Zdaž nejsem proměněn? Zdaž mi nepřišlo blaženství jako bouřlivý vítr?</p>

  <p>Pošetilé je štěstí mé a pošetilé věci mluviti bude: jest ještě příliš mladičké – tedy s ním mějte strpení!</p>

  <p>Jsem zraněn svým štěstím: všichni trpící nechť jsou mi lékaři!</p>

  <p>K přátelům smím zase dolů a i k nepřátelům svým! Zarathustra smí zase mluvit a obdarovávat a milé své nejmilejším zahrnovat!</p>

  <p>Má netrpělivá láska překypuje v proudech a stéká dolů, k východu, k západu. S mlčelivých hor i z bouřek bolesti šumí do údolí duše má.</p>

  <p>Příliš dlouho jsem toužil a do dálek zíral. Příliš dlouho jsem náležel samotě: tak jsem se odnaučil mlčet.</p>

  <p>Všecek jsem v jediná ústa se proměnil a v bystřinu, jež hučí z nitra vysokých skal: dolů do údolí svou mluvu vychrlím.</p>

  <p>A nechť proud mé lásky se valí bezcestím! Jak by proud na konec nenalezl cesty k moři!</p>

  <p>Ano, jest jezero ve mně, poustevnické, soběstačné; ale proud mé lásky strhne je s sebou v hloub – dolů k moři!</p>

  <p>Novými cestami jdu, nová řeč mi vzchází; nabažil jsem se, jako všichni tvořící, starých jazyků. Nechce se mému duchu již kráčeti v střevících vyšlapaných.</p>

  <p>Příliš pomalu mi ubíhá vše mluvení: – do tvého vozu, vichre, skočím! A i tebe sama zbičuji svou zlobou!</p>

  <p>Jako zvolání a jásot pojedu po širých mořích, až naleznu blažené ostrovy, kde dlí moji přátelé: –</p>

  <p>A moji nepřátelé mezi nimi! Jak miluji teď každého, jen smím-li k němu mluvit! I nepřátelé moji patří k mému blaženství.</p>

  <p>A vsedám-li na svého nejdivočejšího oře, vždy mi nejlépe pomůže na něj můj oštěp: ten jest mé nohy vezdy ochotným sluhou: –</p>

  <p>Oštěp, jejž metám na své nepřátele! Jak děkuji svým nepřátelům, že jej konečně metati smím!</p>

  <p>Příliš velké bylo napjetí mého mračna: mezi výsměchem blesků budu krupobití vrhati v hloub.</p>

  <p>Mohutně se pak nadme má hrud, mohutně svým vichrem zaduje přes hory: tak si ulehčí.</p>

  <p>Věru, jako vichr blíží se mé štěstí a moje svoboda! Ale moji nepřátelé nechť věří, že ďábel jim to běsní nad hlavami.</p>

  <p>Ano, i vás poleká, přátelé moji, má divoká moudrost; ba snad utečete spolu s mými nepřáteli.</p>

  <p>Ach, kéž bych vás dovedl přilákati nazpět pastýřskou šalmají! Ach, by se lvice má, moudrost, naučila líbezně výt! A mnohému jsme se již naučili společně!</p>

  <p>Má divoká moudrost stala se těhotnou v osamělých horách; na drsných kamenech porodila mládě, své nejmladší mládě.</p>

  <p>Teď bláznovsky běhá po tvrdé poušti a hledá a hledá měkký drn – má stará divoká moudrost!</p>

  <p>Na hebkém trávníku vašich srdcí, přátelé moji! – na vaší lásce by chtěla ustlati svému miláčku! –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
