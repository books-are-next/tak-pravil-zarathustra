<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O CHATŘE.</h3>

  <p>Život je zdrojem rozkoše; kde chátra však pije spolu, tam všechny studny jsou otráveny.</p>

  <p>Všemu čistotnému jsem nakloněn; nesnesu však pohledu na šklebící se huby a na žízeň nečistých.&nbsp;</p>

  <p>Vhodili své oko dolů do studny: teď nahoru ke mně se ze studny leskne odporný jejich úsměv.</p>

  <p>Posvátnou vodu otrávili svou vilností; a když své špinavé sny nazvali rozkoší, otrávili nad to i slova.&nbsp;</p>

  <p>Plamen se durdí, kladou-li k ohni vlhká svá srdce; a duch vzkypí a doutná, kde chátra přistupuje k ohni.&nbsp;</p>

  <p>Plod v jejich ruce nasládne a zpuchří: štěpný strom pod jejich pohledem zavrávorá, jeho vršek chřadne a schne.&nbsp;</p>

  <p>A leckdo, kdo se odvrátil od života, odvrátil se jen od chátry: nechtěl se s chátrou sdíleti o pramen, plamen a plod.&nbsp;</p>

  <p>A leckdo, kdo šel na poušť a s šelmami snášel žízeň, nechtěl jen se špinavými velbloudáři seděti kolem cisterny.&nbsp;</p>

  <p>A leckdo, kdo se hnal jako ničitel a jako krupobití na všechna plodonosná pole, chtěl jen vsaditi chátře svou nohu v chřtán a tak jí zacpat jícen.&nbsp;</p>

  <p>A sousto, jímž nejvíce jsem se dávil, není to, že vím, že životu je třeba i nepřátelství a umírání a křížů a muk: –&nbsp;</p>

  <p>Nýbrž tázal jsem se kdys a udusil se téměř svou otázkou: jak? je životu také chátry třeba?&nbsp;</p>

  <p>Je třeba otrávených studen a smrdutých ohňů a pošpiněných snů a červů ve chlebu života?&nbsp;</p>

  <p>Nikoli nenávist má, můj hnus mi hladově užíral život! Ach, často jsem se nabažil ducha, když jsem i chátru nalezl duchaplnou!&nbsp;</p>

  <p>A k vládnoucím jsem se obrátil zády, když jsem viděl, co dnes nazývají „vlasti“: smlouvati a o moc kupčiti – s chátrou!&nbsp;</p>

  <p>S uzavřenýma ušima jsem žil mezi národy cizího jazyka: by mi cizí zůstal jazyk jich smlouvání a jich kupčení o moc.&nbsp;</p>

  <p>A drže si nos, kráčel jsem nevrle vším včerejškem i dneškem! věru, nelibě páchne všechen včerejšek i dnešek píšící chátrou:</p>

  <p>Jako mrzák, jenž ohluchl, oslepl, oněměl: tak jsem byl dlouho živ, abych nebyl živ s chátrou moci, chátrou psavosti, chátrou rozkoše.</p>

  <p>S námahou a opatrně stoupal můj duch po schodech; almužny rozkoše byly mu osvěžením; o berle slepci se plížil život.</p>

  <p>Co se mi jen stalo? Čím jsem se vykoupil z hnusu? Kdo to, jímž mi omládlo oko? Jakže jsem dolétl výšky, kde u studny už nesedí chátra?</p>

  <p>Stvořil mi hnus můj sám perutě a síly, jež vytuší prameny? Věru, v nejvyšší výšku bylo mi vzlétnouti, bych nalezl zase zdroj rozkoše!</p>

  <p>Ó, nalezl jsem jej, bratří moji! Zde v nejvyšší výšce mi pramení rozkoše zdroj! A jest život, u něhož chátra se mnou nepije!</p>

  <p>Skoro příliš prudce mi proudíš, prameni rozkoše! A často pohár zas vyprázdníš, tím, že jej naplniti chceš!</p>

  <p>A ještě mi zbývá se učiti, jak bych se ti skromněji blížil: příliš prudce proudí ti ještě srdce mé vstříc: -</p>

  <p>mé srdce, na němž hoří mé léto, krátké, horké, zádumčivé, přeblažené: jak žízní po tvém chladu letní mé srdce!</p>

  <p>Přešel váhavý stesk mého jara! Přešla zloba mých červnových vloček sněhu! Ted létem stal jsem se celý a letním polednem!</p>

  <p>Létem v nejvyšší výšce se studenými prameny a blaženým tichem: ó, přijďte, přátelé moji, by ticho se ještě blaženějším stalo!&nbsp;</p>

  <p>Neb toto jest naše výška a naše domovina: příliš vysoko a strmě tu přebýváme všem nečistým a jejich žízni.&nbsp;</p>

  <p>Vhoďte jen své čisté oči do zdroje mé rozkoše, přátelé moji! Jak by se tím mohl zakaliti! Svou vlastní čistotou se vám usměje vstříc.</p>

  <p>Na stromu, jehož jméno budoucnost, stavíme si hnízdo; orlové nám osamělým v svých zobácích budou přinášeti pokrm!</p>

  <p>Věru, ne pokrm, jehož by nečisto tni směli pojídati s námi! Mněli by, že požírají oheň a spálili by si huby!</p>

  <p>Věru, neuchystali jsme tu příbytků pro nečistotné! Ledovou slují by slulo naše blaho jich tělům a jich duchům!</p>

  <p>A jako silní vichrové nad nimi budeme žiti, sousedé orlům, sousedé sněhu, sousedé slunci: tak žijí silní vichrové.</p>

  <p>A vichru podoben zaduji ještě jednou do jejich středu a svým duchem duchu jejich uloupím dech: tak tomu chce moje budoucnost.</p>

  <p>Věru, silným vichrem jest Zarathustra všem nížinám; a takovouto radu dává svým nepřátelům i všemu, co plije a prská: „střežte se, byste neplvali proti větru!“</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
