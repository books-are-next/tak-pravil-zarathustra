<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">O STARÝCH A NOVÝCH DESKÁCH.</h3>

  <p>1. Zde sedím a čekám, kol sebe staré rozražené desky i desky nové, z pola popsané. Kdy přide má hodina?</p>

  <p>- hodina mého západu, zániku: neb jedenkrát ještě k lidem chci jít</p>

  <p>Na to teď čekám: neb dříve je nutno, aby mi vzešla známem‘, že jest to hodina má, – totiž smějící se lev s hejnem holubic.</p>

  <p>Zatím jako kdosi, kdo má kdy, sám k sobě promlouvám. Nikdo mi nevypravuje nic nového: i vypravuji sobě sám sebe. –</p>

  <p><br /></p>

  <p>2. Když jsem přišel k lidem, nalezl jsem je sedící na staré domýšlivosti: všichni si domýšleli, že dávno již vědí, co člověku je dobré a zlé.</p>

  <p>Čímsi starým a mdlým zdálo se jim vše mluvení o ctnosti; a kdo chtěl dobře spáti, mluvil o „dobru“ a „zlu“ a potom šel spát.</p>

  <p>Z tohoto spáčství jsem je vyrušil, an jsem hlásal: co je dobré a zlé, nikdo ještě neví: – leda ten, kdo tvoří!</p>

  <p>To pak je ten, kdo vytváří cíl člověka a zemi dává její smysl a její budoucnost: ten teprve stvoří, že něco jest dobré a zlé.</p>

  <p>I kázal jsem jim, by překotili staré své učebné stolice a vše, kdekoli sedala ona stará domýšlivost; kázal jsem jim, aby se vysmáli svým velkým mistrům ctnosti, svým světcům, básníkům a vykupitelům světa.</p>

  <p>Kázal jsem jim, aby se vysmáli svým ponurým mudrcům i všem černým hastrošům, kteří kdy výstražně usedli na stromu života.</p>

  <p>Sedl jsem si na jejich velkou silnici, jež vede k hrobům, ba i vedle mrch a supů jsem usedl – a smál jsem se vší jejich minulosti a její zvětralé rozpadávající se nádheře.</p>

  <p>Věru, podoben postním kazatelům a bláznům, svolával jsem hromy a blesky na všechnu jejich velikost a malost, – že jejich nejlepší dobro je tak pranepatrné! Ze jejich nejhorší zlo je tak pranepatrné! – tak jsem se smál.</p>

  <p>Má moudrá touha, jež zrodila se v horách, křičela tak a smála se ze mne, divoká věru to moudrost! – má veliká touha, jež na perutech bouří.</p>

  <p>A často mne strhla a vznesla a smetla, a uprostřed smíchu proletěl jsem v hrůze, jako šíp, slunečně zmámenou slastí:</p>

  <p>– v dál do odlehlých budoucností jsem letěl, jichž neviděl ještě žádný sen, do jihů žhavějších, než o jakých kdy snili tvůrcové obrazů: až tam, kde bohové v tanci se stydí za všechna roucha:&nbsp;</p>

  <p>- bych totiž mluvil podobenstvími a podoben básníkům belhal a koktal: a věru, stydím se, že ještě musím být básníkem! –</p>

  <p>Až tam, kde všechno vznikání mi připadalo bohů tancem a bohů svévolí, a kde se mi zdálo, že svět, na svobodu puštěný a rozpustilý, sám k sobě zas nazpět utíká:&nbsp;</p>

  <p>- kde svět se mi zdál odvěkým vzájemným útěkem a opětným vzájemným shledáním mnoha bohů, blaženým odporem a novým nasloucháním i posloucháním a opětnou pospolitostí mnoha bohů: –</p>

  <p>Kde všechen čas mi připadal blaženým smíchem nad okamžiky; kde nutnost byla svoboda sama, jež blaženě si hrála s ostnem svobody: –</p>

  <p>Kde jsem se opět shledal se svým starým ďáblem i arcinepřítelem, s duchem tíže, i se vším, co stvořil: s povinností, předpisem, nouzí a následkem a účelem i vůlí a dobrem a zlem: –</p>

  <p>Neb zda není třeba, by bylo něco, přes co by se tančilo, přes co by se tančilo svobodně v dál? Není třeba, by v zájmu lehkých a nejlehčích – byli krtkové a těžcí trpaslíci?</p>

  <p><br /></p>

  <p>3. Tam bylo to též, kde s cesty jsem zvedl slovo „nadčlověk“ i poznání,&nbsp;</p>

  <p>- že člověk jest cosi, co musí býti překonáno, že člověk jest mostem a ne účelem a že ve jménu svého poledne a svého večera má blahoslavit sám sebe jakožto cestu k novým jitřním červánkům:</p>

  <p>- tam to bylo, kde jsem zvedl Zarathustrovo slovo o velikém poledni a vše, cokoli jinak jsem nad člověkem zavěsil jakožto nachové druhé červánky večera.</p>

  <p>Věru, i nové hvězdy jsem jim ukázal i nové noci; a nad mračny a noci a dnem jsem rozepial ještě smích jako pestrý stan.</p>

  <p>Naučil jsem je všemu svému bájení a spájení: by v jednotu zbájili a dohromady spojili, co jest na člověku hádankou a zlomkem a hrůznou náhodou,</p>

  <p>- já básník, hadač hádanek a vykupitel náhody jsem je učil, by utvářeli budoucnost, by všechno, co bylo, svým tvořením vykupovali.</p>

  <p>By vše minulé na člověku vykupovali a každé „Bylo“ přetvářeli, až promluví vůle: „Ale tak jsem tomu chtěla! Tak tomu budu chtíti –“</p>

  <p>- to jsem jim nazýval vykoupením, to jediné jsem je učil vykoupením zvát</p>

  <p>Teď čekám na svoje vykoupení –, bych naposledy šel mezi ně.&nbsp;</p>

  <p>Neb ještě jedenkráte chci klidem jít; dole mezi nimi chci zapadnouti, umíraje chci jim podati svůj nejštědřejší dar!&nbsp;</p>

  <p>Tomu jsem se od slunce přiučil, když, přebohaté, sestupuje dolů: tu sype do moře zlato z bohatství nevyčerpatelného,</p>

  <p>- tak, že i nejchudší rybář vesluje zlatým veslem! To jsem totiž jednou zřel a pohlížeje na to, nemohl jsem se ani do syta vyplakat –</p>

  <p>Jako slunce, tak chce i Zarathustra zaniknouti: teď sedí zde a čeká, kol sebe staré rozražené desky i desky nové, – z pola popsané.</p>

  <p><br /></p>

  <p>4. Hle, zde jest nová deska: ale kde jsou moji bratří, aby ji nesli se mnou do údolí a do masitých srdcí? –-</p>

  <p>Takto káže má veliká láska k dálným a nejvzdálenějším: nešetři svého bližního! &nbsp;Člověk jest cosi, co musí býti překonáno.&nbsp;</p>

  <p>Je mnoho poutí a podob, kterak jej překonávat: o to dbej sám! Ale jen šašek si myslí: „člověka lze též přeskočiti.“&nbsp;</p>

  <p>Překonávej se sám i ve svém bližním: a nestrp, aby právo, jež si můžeš uchvátit, bylo ti darováno!&nbsp;</p>

  <p>Co činíš sám, nemůže ti nikdo učiniti v odvetu. Hled, není odplaty.&nbsp;</p>

  <p>Kdo si nedovede rozkazovati, nechť poslouchá. A leckdo dovede si rozkazovati, než dalek je toho, aby sám sebe též poslouchal!</p>

  <p>5. Tak tomu chce způsob šlechetných duší: ničeho nechtějí zadarmo; zvláště ne zadarmo žiti. Kdo z luzy pochází, chce život zadarmo; ale my ostatní, kterým život se dal, – my stále uvažujeme, co nejlepšího dáti mu výměnou!</p>

  <p>A věru, toť vznešená řeč, která dí: „co život slibuje nám, to my vyplníme životu! Nemá chtíti požívati, kdo požitku neposkytuje. A – nemá nikdo chtíti požívat!</p>

  <p>Požitek a nevinnost jsou totiž nejstydlivější věci: nechtějí, aby byly hledány. Je dobře je míti –, ale ještě lépe, hledati vinu a bolesti!</p>

  <p><br /></p>

  <p>6. Ó moji bratří, kdo je prvorozený, vždy bývá obětován. My však jsme prvorození.</p>

  <p>My všichni krvácíme na tajných obětních stolech, hoříme a pečeme se všichni ke cti starých model.</p>

  <p>Co na nás je nejlepšího, jest ještě mladičké: to dráždí chuť starých jazyků. Naše maso jest jemné, naše srst jest jen jehněčí srst: – jak bychom nedráždili starých modlářských kněží!</p>

  <p>V nás samotných přebývá ještě ten starý modlářský kněz, jenž si k hostině upeče, co na nás je nejlepšího. Ach, moji bratří, jak by prvorození nebyli obětmi!</p>

  <p>Ale tak tomu chce náš rod; a miluji ty, kdož se nechtějí ucho-vati. Ty, kdož zanikají, miluji já celou svou láskou: neb kráčejí na onen břeh. –</p>

  <p><br /></p>

  <p>7. Býti pravdivý – to dovede málokdo! A kdo dovede, ještě nechce! Nejméně však to dovedou dobří lidé!</p>

  <p>Ó těchto dobrých! Dobří lidé nikdy nemluví pravdy; pro ducha tudíž „býti dobrý“ znamená nemoc.</p>

  <p>Povolují, ti dobří, vzdávají se, jejich srdce papouškuje, jejich důvod poslouchá: kdo však poslouchá, sám sebe neslyšil</p>

  <p>Vše, co u dobrých zove se zlem, musí se spojití vespolek, aby se zrodila jedna pravda. Ó moji bratří, jste-li jen dosti zlí k této pravdě?</p>

  <p>Odvážná odvážlivost, dlouhá nedůvěra, ukrutný zápor, omrzelost, řez do živého masa – jak zřídka vše foto se spojuje ve spolek! Z takového semene však – plodí se pravda!</p>

  <p>Vedle zlého svědomí vzrůstalo dosud vše vědění! Rozrazte, vy poznávající, rozrazte mi staré desky!</p>

  <p><br /></p>

  <p>8. Jestliže voda má trámy, jestliže přes proud skáčí lávky a zábradlí, nikdo věru nedojde víry, kdo hlásá: „všechno je v proudu“.&nbsp;</p>

  <p>Nýbrž i hlupci mu odporují. „Jak? říkají hlupci, všechno že je v proudu? Trámy a zábradlí jsou přece nad proudem!“</p>

  <p>„Nad proudem všechno je pevné, všechny hodnoty věcí, mosty, pojmy, vše ‚dobro´ a ‚zlo´: to všechno je pevné!“ –&nbsp;</p>

  <p>A přijde-li tvrdý mráz, krotitel zvířat a řek: pak i nejvtipnější se naučí nedůvěrovati; a věru, nejen hlupci pak promlouvají:</p>

  <p>„Zdali pak všechno – nestojí nehnuto?“</p>

  <p>„V podstatě vše stojí nehnuto“ –, toť pravé učení mrazu, dobrá věc pro neplodnou dobu, dobrá útěcha pro zimní spáče a pecivály.</p>

  <p>„V podstatě vše stojí nehnuto“ –: proti tomu však káže březnový vítr!</p>

  <p>Březnový vítr, býk, ne však býk orající, – zuřivý býk, ničitel, jenž vzteklými rohy boří led! Led však - - boří lávky!</p>

  <p>O moji bratří, zda téct není vše v proudu? Zda nepadly do vody vše lávky a zábradlí? Kdo by se ještě držel „dobra‘’ a „zla“?</p>

  <p>„Běda nám! Blaze nám! Vane březnový vítr!“ – Tak mi hlásejte všemi ulicemi, ó moji bratří!</p>

  <p><br /></p>

  <p>9. Je starý blud, ten sluje dobro a zlo. Kol věštců a hvězdopravců J točilo se dosud kolo tohoto bludu.</p>

  <p>Kdysi se věřilo ve věštce a hvězdopravce: a proto se věřilo: „všechno jest osud: tak a tak jednati máš, neboť musíš!“</p>

  <p>Pak se opět nedůvěřovalo věštcům a hvězdopravcům: a proto se věřilo: „všechno je svoboda: můžeš, neboť chceš!“</p>

  <p>O moji bratří, o hvězdách a budoucnosti dosud byly jen bludy, ne vědění: a proto dosud o dobru a zlu byly jen bludy, ne vědění!</p>

  <p><br /></p>

  <p>10. „Neuloupíš! Nezavraždíš!“ – taková slova byla kdysi zvána svatými; před nimi skláněli kolena i hlavy a zouvali obuv.&nbsp;</p>

  <p>Ale já se vás táži: kde byli kdy na světě lepší lupiči a vrazi, než byla taková svatá slova?&nbsp;</p>

  <p>Zdaž i ve všem životě není – loupení a vraždění? A tím, že taková slova svatými slula, zdaž tím pravda sama nebyla - zavražděna?&nbsp;</p>

  <p>Či bylo to kázání smrti, že svatým slulo, co všemu životu odporovalo a zrazovalo z něho?</p>

  <p>O moji bratří, rozrazte, rozrazte mi staré desky!</p>

  <p><br /></p>

  <p>11. Toť soucit můj se vším minulým, že vidím: jest vydáno v šanc, - vydáno v šanc milosti, duchu, šílenství každého pokolení, jež přichází a vše, co bylo, si vyloží tak, aby mu to sloužilo za most!</p>

  <p>Velký násilnický vládce mohl by přijití, zchytralý netvor, jenž by svou milostí a nemilostí všechnu minulost nutil a zkrušil: až by se mu stala mostem i předzvěstí a hlasatelkou i kuropěním.&nbsp;</p>

  <p>Toto však jest druhé nebezpečí a druhé mé soucítění: – kdo z luzy pochází, toho vzpomínání jde do zadu až k dědu,s dědem však přestává čas.&nbsp;</p>

  <p>Tak vše minulé jest vydáno v šanc: neb mohlo by se jednou přihoditi, že by se luza stala pánem a že by se v mělkých vodách utopil všechen čas.&nbsp;</p>

  <p>Proto, ó moji bratří, je třeba nové šlechty, jež jest odpůrkyní vší luzy a vší násilnické pánovitosti a na nové desky nově píše slovo „šlechetný“.&nbsp;</p>

  <p>Mnoha šlechetných totiž je třeba i mnoha jejich odrůd, aby byla šlechta! Anebo, jak jsem kdysi v podobenství děl: „To právě jest božskostí, že jsou bohové, ale že není boha!“</p>

  <p><br /></p>

  <p>12. Ó moji bratří, svědectví a svěcení vám dávám nové šlechty: máte se mi stati ploditeli a pěstiteli a rozsévači budoucna,</p>

  <p>- věru, nevedu vás k šlechtictví, jež byste mohli zakoupiti jako kramáři a kramářským zlatem: neb málo hodnoty má vše, co svou cenu má.</p>

  <p>Napříště nebudiž vám ke cti, odkud přicházíte, nýbrž, kam jdete! Vaše vůle a vaše noha, jež spěje nad vás samy výš, – ta budiž vaší novou ctí!</p>

  <p>Věru nikoli, že jste sloužili knížeti – co ještě záleží na knížatech! – či že jste se tomu, co stojí, stali baštou, aby to stálo pevněji!</p>

  <p>Nikoli, že váš rod se u dvorů podvorštěl a že jste se naučili, pestře a jako plameňáci stati po dlouhé hodiny v mělkých rybnících:</p>

  <p>- neb dovésti stát jest zásluhou u dvořanů; a všichni dvořané míní, že k blaženství po smrti náleží – směti sedět! –</p>

  <p>Také ne, že duch, jejž jmenují svatým, vedl vaše předky do zaslíbených zemí, jež mně záslibem se nezdají: neboť země, kde vyrostl nejhorší všech stromů, kříž, – ta nemá pranic slibného!&nbsp;</p>

  <p>- a věru, kamkoli ten „svatý duch“ své rytíře vedl, vždy při takových výpravách docela v předu běžely kozy a husy a pobíhali střeštěnci s křížem! –&nbsp;</p>

  <p>Ó moji bratří, vaše šlechtictví nemá se dívati nazad, než do předu, ven. Buďtež mi vyobcováni ze všech otčin a praotčin!&nbsp;</p>

  <p>Ne svých otců, ale svých dětí zemi milovati budete: tato láska budiž vaším novým šlechtictvím, – láska k zemi neobjevené, v nejdálnějším moři! Po ní káži vašim plachtám pátrat a pátrat!&nbsp;</p>

  <p>Na svých dětech napravte, že jste dětmi svých otců: vše minulé takto vykoupíte! Tuto novou desku nad vámi vztyčuji!</p>

  <p><br /></p>

  <p>13. K čemu žiti? Všecko jest marnost! Žiti – toť mlátit slámu; žiti znamená popálit se a přece se neohřát.“&nbsp;</p>

  <p>Takové starobylé povídání stále ještě platí za „moudrost“; a že je staré a že zatuchle páchne, proto jest ještě u větší vážnosti. I ztrouchnivělost šlechtí. –&nbsp;</p>

  <p>Tak směly mluvit děti: neb štítí se ohně, protože je popálil! Je mnoho dětinství ve starých knihách moudrosti.&nbsp;</p>

  <p>A kdo neustále „mlátí slámu“, jak ten by směl na mlácení láti! Takovému bláznu jen ústa zavázat!</p>

  <p>Takoví lidé zasedají za stůl a nepřinášejí ničeho, ani ne pořádného hladu: – a teď lají: „všecko je marnost“.</p>

  <p>Ale dobře jisti a piti, ó moji bratří, to věru není umění marnosti! Rozrazte mi, rozrazte desky těch, kdož se nikdy neradují!</p>

  <p><br /></p>

  <p>14. Čistému vše čisto“: tak ústy lidu jsou chváleni nevinní. Já vám však pravím: sviním se všechno zasviní!&nbsp;</p>

  <p>Proto blouznivci a lidé se svěšenými hlavami a svěšenými srdci hlásají: „svět sám je netvor, pokálený trusem.“&nbsp;</p>

  <p>Neb ti všichni jsou ducha nečistotného; zvláště však oni, kteří nemají poklidu ni pokoje, leda že se na svět dívají ze zadu,</p>

  <p>– vyznavači zásvětí!&nbsp;</p>

  <p>Těm říkám do tváře, byt to i půvabně neznělo: svět se člověku podobá potud, že má zadnici, – v tom mají pravdu!&nbsp;</p>

  <p>Na světě je mnoho trusu: v tom mají pravdu! Ale proto svět sám ještě není netvor, pokálený trusem!&nbsp;</p>

  <p>Je moudře zařízeno, že na světě mnoho věcí nelibě páchne: sám hnus vytváří křídla i síly, jež vytuší prameny!&nbsp;</p>

  <p>I na nejlepším je cosi, co působí hnus; a i nejlepší člověk je cosi, co musí býti překonáno! –&nbsp;</p>

  <p>Ó moji bratří, je přemoudře zařízeno, že na světě je mnoho trusu! –</p>

  <p>&nbsp;</p>

  <p>15. Takovýmito průpovědmi slyšel jsem nábožné záhrobníky promlouvati k svému svědomí, a věru, promlouvali bez šalby a špatnosti, – byt i na světě nebylo ničeho šalebnějšího ni špatnějšího.</p>

  <p>„Nech svět se starati o svět! Ni prstu proti němu nezvedej!“</p>

  <p>„Nech všechny lidi, kteří tomu chtějí, rdousit se a bodat a rozdírat se a škrábat: ni prstu proti tomu nezvedej! Tím se jenom naučí odříkati se světa.“</p>

  <p>„A vlastní svůj rozum – ten sám hrdli a rdus; neb je to rozum světa tohoto, – tím sám se naučíš odříkati se světa.“ –</p>

  <p>– Rozrazte mi, rozrazte, ó moji bratří, tyto staré desky pobožných! Rozemelte mi průpovědi pomlouvačů světa!</p>

  <p><br /></p>

  <p>&nbsp;16. „Kdo se mnoho učí, odnaučí se vší prudké žádostivosti“ – – to druh druhu dnes šepce na všech temných ulicích.</p>

  <p>„Moudrost unavuje; nic nemá ceny; nepožádáš, nezatoužíš!“ – – tuto novou desku viděl jsem zavěšenu i na veřejných trzích.</p>

  <p>Rozrazte mi, ó moji bratří, rozrazte mi též tuto novou desku! Zavěsili ji tam umdlení světem a kazatelé smrti, a též žalářníci: neb hleďte, vždyť je to kázání vedoucí k porobě! –</p>

  <p>Že se špatně učili a nejlepšímu neučili, že se učili všemu příliš záhy a všemu příliš rychle: že špatně jedli, odtud ten jejich zkažený žaludek, –</p>

  <p>– zkaženým žaludkem je totiž jejich duch: ten radí k smrti! Neboť, v bratří moji, duch v pravdě jest žaludkem!</p>

  <p>Život je zdrojem rozkoše: z koho však mluví zkažený žaludek, ten otec zármutku, tomu všechny prameny jsou otráveny.</p>

  <p>Poznávati: toť rozkoší pro toho, kdo vůli má lví! Ale kdo zemdlel, chce jen to, co někdo jiný chce: a všechny vlny si ho podávají.</p>

  <p>A takový je vždy způsob slabých lidí: ztrácejí se na svých cestách. Ba posléze ptá se jejich mdloba: „k čemu jsme kdy nějakými cestami kráčeli! Všechno jest jedno!“</p>

  <p>Těm půvabně zaznívá v sluch, že se káže: „Nic nemá ceny! Nebudete ničeho chtíti!“ To však jest kázání vedoucí k porobě.</p>

  <p>Ó moji bratří, všem, kdo jsou znaveni cestou, přichází Zarathustra, svěží vítr bouřlivák; ještě mnoho nosů rozkýchá!</p>

  <p>I skrze zdi provane svobodný můj dech, a dovnitř do žalářů a do žalářovaných duchů!</p>

  <p>Chtění to jest, jež osvobozuje: neb chtíti, toť tvořiti: tak učím já. A učiti se máte jen proto, byste tvořili!</p>

  <p>A také jak se učit, máte se teprve ode mne učit, totiž jak dobře se učit! – Kdo uši má, slyš!</p>

  <p><br /></p>

  <p>17. Kde stojí člun, – tam na onu stranu jde cesta snad ve velké Nic. – Ale kdo by vstoupil do tohoto „Snad“?</p>

  <p>Nikdo z vás nechce vstoupiti do člunu smrti! Kterak tedy, že jste unaveni světem l</p>

  <p>Unaveni světem! A ještě jste se ani nad zemi nevznesli! Nalezl jsem vás ještě stále chtivými po zemi a zamilovanými do vlastní únavy ze země!</p>

  <p>Ne nadarmo vám sklesle visí ret: – malé pozemské přání na něm ještě sedí!</p>

  <p>A v oku – neplave tam mráček nezapomenuté pozemské rozkoše?</p>

  <p>Je na světě mnoho dobrých vynálezů; jedny jsou užitečné, druhé příjemné: pro ně nutno milovati zemi.</p>

  <p>A leccos je tu tak dobře vynalezeno, že to je jako ňadra ženy: užitečné spolu i příjemné.</p>

  <p>Vy však, vy unavení světem! Vy, leniví k pozemskému životu! Vás metlami mrskat! Metla by vám z hurta pomohla na nohy.</p>

  <p>Neboť: nejste-li choři, nejste-li vyžilí ubožáci, jichž syta je země, tedy jste chytří lenochodi nebo zmlsané zalezlé kočky rozkoše. A nechcete-li zas čile běhat, – tedy co s vámi zde na světě!</p>

  <p>Je zbytečno chtít léčiti nevyléčitelné: tak učí Zarathustra: –tedy co s vámi zde na světě!</p>

  <p>Ale k tomu, by se udělal konec, je třeba větší odvahy, než k novému verši: to vědí všichni lékaři a básníci. –</p>

  <p><br /></p>

  <p>18. Ó moji bratří, jsou desky, stvořené mdlobou, a desky, stvořené leností, hnilobnou leností: třeba že mají stejnou mluvu, nestejně chtějí být slyšeny. – Vizte zde tohoto chřadnoucího! Již jen o píď je statečný ten muž vzdálen svého cíle, mdlobou však se vzdorně zde položil do prachu!</p>

  <p>Mdlobou zívá na cestu, zemi a cíl i sám na sebe: ani kroku již statečný ten muž nechce učiniti!</p>

  <p>Teď slunce na něj žhne, a psi chlemtají po jeho potu: on tu však leží ve svém vzdoru a raději chce zchřadnouti: –</p>

  <p>– zchřadnouti o píd před cílem! Věru, nezbude, než byste tohoto hrdinu za vlasy vtáhli do jeho nebes!</p>

  <p>Či ještě lépe, nechte ho ležet, kam se položil, – aby ho navštívil potěšující spánek s chladivým dechem šumícího deště:</p>

  <p>Nechte ho ležet, až procitne sám, – až sám od sebe odvolá všechnu mdlobu a vše, co mdloba učila jeho ústy!&nbsp;</p>

  <p>Jen abyste, bratří moji, od něho zaplašili psy, líné ty lísaly, i všechnu tu bzučící ha vět: všechnu bzučící havět „vzdělanců“, jež si na potu každého hrdiny – pochutnává! –</p>

  <p><br /></p>

  <p>19. Kruhy kol sebe opisuji a posvátné hranice; stále méně je těch, kdož se mnou stoupají na hory stále vyšší: stavím pohoří z hor stále posvátnějších.</p>

  <p>Ať kamkoli však se mnou stoupáte, ó moji bratří: dbejte, by cizopasník nestoupal s vámi!</p>

  <p>Cizopasník: toť plazivý, točivý červ, který chce ztučněti z chorých vašich rozbolavěných koutů.</p>

  <p>A to jest jeho umění, že uhodne stoupající duše na tom místě, kde jsou mdlé: ve vaše hoře a do vaší rozmrzelosti, v něžný váš stud zapustí své hnusné hnízdo.</p>

  <p>Kde silný je slab, kde šlechetný je příliš mírný, – tam zapustí své hnusné hnízdo: cizopasník přebývá, kde velký člověk má malé rozbolavěné kouty.</p>

  <p>Co jest nejvyšší druh všeho jsoucna a co druh nejpovržlivější? Cizopasník je druh nejpovržlivější; kdo však jest nejvyššího druhu, vyživuje nejvíce cizopasníků.</p>

  <p>Ona duše totiž, která má nejdelší žebřík a nejhloub sahá dolů: jak by na té nesedělo cizopasníků nejvíce?&nbsp;</p>

  <p>- duše nejobjemnější, jež sama v sobě nejširšími kruhy může běhat a bloudit a těkat; duše nejnezbytnější, jež se z rozkoše vrhá do náhody:&nbsp;</p>

  <p>- duše jsoucí, jež se noří ve vznikání; duše oplývající majetkem, jež o své ujmě chce se vrhat do chtění a žádostí:&nbsp;</p>

  <p>- duše sama před sebou prchající, jež samu sebe dohání v nejširším kruhu; duše nejmoudřejší, jíž nejsladčeji domlouvá bláznovství:</p>

  <p>- duše sama sebe nejvíc milující, v níž veškery věci mají svůj proud a protiproud, svůj příliv a odliv: – ó, jak by nejvyšší duše neměla nejhorších cizopasníků?</p>

  <p><br /></p>

  <p>20. Ó moji bratří, což jsem ukrutný? Ale dím: co padá, to ještě postrčte!</p>

  <p>Všechno dnešní – to padá a rozpadá se: kdo by to zadržoval!</p>

  <p>Ale já – já chci do toho strčit!&nbsp;</p>

  <p>Znáte rozkoš, která kameny kutálí do strmých hlubin? – Tito dnešní lidé: vizte je jen, kterak se do mých hlubin kutálejí!&nbsp;</p>

  <p>Jsem předehrou pro lepší hráče, ó moji bratří! Jsem příkladem vaší hry! Jednejte dle příkladu mého!&nbsp;</p>

  <p>A koho nenaučíte létati, toho mi naučte –-, aby rychleji padal! –</p>

  <p><br /></p>

  <p>21. Miluji statečné: není však na tom dost, abys kolem sebe mlátil. Mlať si, ale věz, do koho!</p>

  <p>A často je více statečnosti v tom, když potlačíš svůj hněv a svého soka míjíš: proto, aby ses uchoval pro důstojnějšího nepřítele!</p>

  <p>Máte míti jen nepřátele, jichž byste nenáviděli, ne však takové, jimiž byste povrhovali: buďte mi hrdi na svého nepřítele: to jsem již jedenkráte hlásal.</p>

  <p>Pro důstojnějšího nepřítele, ó přátelé moji, se uchovejte: proto jest nutno, byste míjeli mnoho věcí, –</p>

  <p>– zvláště mnoho chátry, jež vám do uší hřmotí o národu a národech.</p>

  <p>Uchovejte si oko neposkvrněné jejím „pro“ i „proti“! Tam je mnoho práva, mnoho bezpráví: kdo přihlíží a očí neodvrátí, rozzlobí se.</p>

  <p>Očí neodvrátit a jen do toho mlátit – to je tam totéž: proto odejděte do lesů a meč svůj položte k spánku!</p>

  <p>Jděte vlatsními svými cestami! A nechte, by národ i národové šli svými! – vskutku, temnými cestami, na nichž ni jediná naděje již neblýská!</p>

  <p>Nechť kupčík vládne tam, kde vše, co se ještě třpytí – je zlato kupčíků! Již není čas králů: co si dnes říká národ, králů ne-zasluhuje.</p>

  <p>Hleďte jen, jak tito národové teď sami si počínají jako kupčíci: nejmenší výhody si z každého smetí vyhrabou!</p>

  <p>Číhají na sebe něco na sobě vymámí, – tomu říkají „dobré sousedství“. O blažená dávná dobo, kdy si národ řekl: „chci nad národy – býti pánem!“&nbsp;</p>

  <p>Neboť, bratří mojí: co jest nejlepší, panovati má, co jest nejlepší, chce také panovati! A kde učení zní jinak, tam – není nejlepšího.</p>

  <p><br /></p>

  <p>22. Tito lidé zde – kdyby ti chléb měli zadarmo, běda! Po čem by pak křičeli! Jejich výživa –toť jejich pravá zábava; a nechť jen mají život těžký!&nbsp;</p>

  <p>Loupící šelmy to jsou: i v jejich „práci“ – je lupičství, i v jejich „výdělku“ – přelstívání! Proto ať jen mají život těžký!&nbsp;</p>

  <p>Ať se tedy jen stanou lepšími šelmami, dovednějšími, chytřejšími, podobnějšími člověku: člověk totiž jest nejlepší šelma.&nbsp;</p>

  <p>Všem zvířatům člověk již uloupil jejich ctnosti: to proto, že ze všech zvířat měl život nejtěžší.&nbsp;</p>

  <p>Jen ještě ptáci jsou nad ním. A kdyby se člověk naučil ještě i létat, běda! až kam by pak – letěla jeho chtivost lupu!</p>

  <p><br /></p>

  <p>23. Takto chci muže a ženu: muže zdatného k válce, ženu zdatnou, aby rodila, oba však zdatné, aby tančili hlavou i nohama. A ztracen budiž nám den, kdy ni jedinkráte se netančilo! A nepravou jmenujme každou pravdu, při níž nebylo jediného výsměchu!</p>

  <p><br /></p>

  <p>24. Vaše „uzavírání“ sňatků! dejte pozor, aby to nebyl špatný závěr! Uzavřeli jste příliš rychle: i vyplývá z toho – zrušení sňatku!</p>

  <p>A lépe ještě zrušit jej cizoložstvím, než zohýbat jej a předstírat! – Takto mi pravila žena: „ano, já zlomila řád manželství, ale dříve manželství zlomilo mne!“&nbsp;</p>

  <p>Nalezl jsem vždy, že kdo jsou špatně spářeni, nejhůře touží po mstě: mstí se na celém světě za to, že již neběhá každý sám.&nbsp;</p>

  <p>Proto žádám, aby poctivci navzájem si řekli: „máme se rádi: zkusme tedy, budeme-li se mít i nadále rádi! Či má naše zaslíbení být pochybením?“</p>

  <p>– „Dejte nám lhůtu a malé manželství, bychom zkusili, jsme-li způsobilí k velkému! Není to malá věc, stále býti ve dvou!“</p>

  <p>Takto radím všem poctivcům; a čím pak by byla má láska k nadčlověku i ke všemu, co přijití má, kdybych jinak radil a mluvil!</p>

  <p>Nejen rozrůstati se máte, nýbrž růsti vzhůru – k tomu, ó moji bratří, vám pomoziž zahrada manželství!</p>

  <p><br /></p>

  <p>25. Kdo nabyl poznání o starých zdrojích a vznicích, hle, ten posléze bude pátrati po pramenech budoucnosti a po nových zdrojích a vznicích. –&nbsp;</p>

  <p>Ó moji bratří, maličko, a noví národové vzniknou a nové prameny zaburácejí do nových hlubin.&nbsp;</p>

  <p>Zemětřesení totiž – to zasypává mnoho studní, to působí, že mnoho lidí zchřadne: to na světlo též zvedá vnitřní síly a tajnosti.</p>

  <p>Zemětřesení zjevuje nové prameny. Při zemětřesení starých národů vyvěrají nové prameny.</p>

  <p>A kdo volá: „Pohled, zde studna pro mnoho žíznivých, jediné srdce pro mnoho toužebných, jediná vůle pro mnoho nástrojů“: – kolem toho se shromáždí národ, to jest: mnoho lidí zkoušejících.</p>

  <p><br /></p>

  <p>Tam se zkouší, kdo dovede rozkazovati a kdo musí poslouchati! Ach, a jak dlouhým hledáním se to zkouší a jakými radami a nezdary a jakým učením a jakými novými pokusy!</p>

  <p>Lidská společnost: toť pokus, tak učím já, – toť dlouhé hledání: a hledá si rozkazujícího! –</p>

  <p>– pokus, ó moji bratří! Nikoli však „smlouva!“ Rozrazte mi, rozrazte takové slovo měkkýšovitých srdcí a polo-polovičatých!</p>

  <p><br /></p>

  <p>26. Ó moji bratří! U kterých že lidí jest největší nebezpečí pro veškeru lidskou budoucnost? Zdaž ne u dobrých a spravedlivých? –</p>

  <p>– kteřížto říkají a ve svých srdcích cítí: „my již víme, co jest dobré a spravedlivé, my to též máme; běda těm, kdož tu ještě hledají!“</p>

  <p>A nechť lidé zlí páchají sebe více škod: škoda páchaná na dobrých je škoda nejškodlivější!</p>

  <p>A nechť pomlouvači světa páchají sebe více škod: škoda páchaná na dobrých je škoda nejškodlivější!</p>

  <p>Ó moji bratří, dobrým a spravedlivým kdys do srdce kdosi nahlédl, jenž pravil: „jsou to farizejové“. Nerozumělo se mu však.</p>

  <p>Dobří a spravedliví sami mu nesměli rozuměti: jejich duch jest zajat v jejich dobrém svědomí. Hloupost lidí dobrých jest nezbadatelně chytrá!</p>

  <p>To však jest pravda: lidé dobří musí býti farizeji, – nemají jiné volby!</p>

  <p>Dobří musí ukřižovati toho, kdo si vynajde svou vlastní ctnost! Toto jest pravda!</p>

  <p>Druhý však, jenž objevil jejich zemi, zemi a srdce a půdu dobrých i spravedlivých: to byl onen, jenž se ptal: „koho mají nejvíce v nenávisti?“</p>

  <p>Tvořícího mají nejvíce v nenávisti: toho, kdo desky a staré hodnoty láme a zláme, – toho jmenují zločincem.</p>

  <p>Dobří totiž – nedovedou tvořiti: jsou vždycky počátkem konce: – ukřižují toho, kdo píše nové hodnoty na nové desky, sami sobě obětují budoucnost, – ukřižují všechnu lidskou budoucnost!</p>

  <p>Lidé dobří – ti byli vždy počátkem konce. –</p>

  <p><br /></p>

  <p>27. Ó moji bratří, pochopili jste též toto slovo? I co jsem kdysi Vyřekl o „posledním člověku“?</p>

  <p>U kterých že lidí jest největší nebezpečí pro veškeru lidskou budoucnost? Zdaž ne u dobrých a spravedlivých?</p>

  <p>Rozrazte mi, rozrazte dobré a spravedlivé! – Ó moji bratří, pochopili jste též toto slovo?</p>

  <p><br /></p>

  <p>28. Prcháte přede mnou? Jste zlekáni? Třesete se při tomto slově? Ó moji bratří, když jsem vám kázal, byste rozrazili dobré i desky dobrých: teprve tehdy jsem člověka vypravil na jeho širé moře.</p>

  <p>A teprve nyní naň přichází velký děs, velká chvíle, kdy se rozhlíží, velká nemoc, velký hnus, velká mořská nemoc.</p>

  <p>Dobří vám ukazovali nepravá pobřeží a nepravé jistoty; ve lžích lidí dobrých byli jste zrozeni a skryti. Dobří všechno až na dno prolhali, prohnuli.</p>

  <p>Kdo však objevil zemi „člověk“, objevil též zemi „budoucnost člověka“. Ted mi buďte mořskými plavci, srdnatými a vytrvalými!</p>

  <p>Zpříma mi choďte, dokud čas, ó moji bratří, učte se zpříma choditi! Moře bouří: mnoho lidí chce se vaší pomocí opět vzpřímiti.</p>

  <p>Moře bouří: všechno jest v moři. Nuže dobrá! Nuže vzhůru! Vy stará námořnická srdce!</p>

  <p>Čím je nám zem našich otců! Tam směřuje naše kormidlo, kde našich dětí je zem! Tam do daleka, bouřněji než moře, bouří naše veliká touha! –</p>

  <p><br /></p>

  <p>29. „Proč tak tvrd? – pravil kdysi diamantu kuchyňský uhel; což nejsme blízce spřízněni?“ –</p>

  <p>Proč tak měkcí? Ó moji bratří, tak já se táži vás: což nejste – moji bratří?</p>

  <p>Proč tak měkcí, tak couvající a povolující? Proč tolik popírání, zapírání ve vašem srdci? Tak málo osudu ve vašem pohledu?&nbsp;</p>

  <p>A nechcete-li být osudy a neúprosnými: jak byste se mnou mohli – vítěziti?</p>

  <p>A nechce-li vaše tvrdost blýskat a rozlučovat a rozřezávat: jak byste jednou mohli se mnou – tvořiti?&nbsp;</p>

  <p>Ti, kdo tvoří, jsou totiž tvrdi. A blaženstvím musí se vám zdát, můžete-li svou ruku vtisknout na tisíciletí jako na vosk, –&nbsp;</p>

  <p>– blaženstvím, můžete-li na vůli tisíciletí psáti jako na kov, – tvrději než kov, vzácněji než kov. Zcela tvrdé jest jen to, co jest nejvzácnější.&nbsp;</p>

  <p>Tuto novou desku, ó moji bratří, vztyčuji nad vámi: staňte se tvrdými!</p>

  <p><br /></p>

  <p>30. Ó moje vůle! Jež obracíš veškeru tíseň, ó nezbytnosti má! Uchraň mne všech malých vítězství!&nbsp;</p>

  <p>Ty určení mé duše, jemuž dávám jméno osudu! Ty, jež jsi ve mně! A nade mnou! Uchraň a ušetř mne k jedinému velikému osudu!</p>

  <p>A poslední svou velikost, vůle má, si uspoř pro svůj poslední skutek, – bys byla neúprosná uprostřed ve svém vítězství! Ach, kdo nepodlehl svému vítězství!</p>

  <p>Ach, čí oko neztemnělo v zmámeném tomto soumraku! Ach, čí noha nezavrávorala a neodnaučila se ve vítězství – stát! –</p>

  <p>– Bych jednou byl připraven a zralý o velkém poledni: připraven a zralý jako rozžhavený kov, jako mračno těhotné bleskem a vémě mlékem kypící: –</p>

  <p>– připraven sám k sobě a k své nejskrytější vůli: luk, jenž prahne po svém šípu, šíp, jenž prahne po své hvězdě: -</p>

  <p>– hvězda, připravená a zralá o svém poledni, žhoucí, protknutá, blažená ničícími slunečními šípy: –&nbsp;</p>

  <p>– samo slunce a neúprosná sluneční vůle, připravená k ničení &nbsp;prostřed vítězství!&nbsp;</p>

  <p>Ó vůle, jež obracíš veškeru tíseň, ó nezbytnosti má! Uchovej mne k jedinému velikému vítězství!</p>

  <p>Tak pravil Zarathustra.&nbsp;</p>

  <p>&nbsp;</p>
</body>
</html>
