<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">SLAVNOST OSLA.</h3>

  <p>1. Ale na tomto místě litanie se Zarathustra již neopanoval, nýbrž zahýkal sám i-a, ještě hlasitěji než osel, a vskočil doprostřed svých potřeštěných hostí. „Ale co mi to, lidičky, tropíte? volal, prudce zvedaje modlící se hosty. Běda, kdyby se na vás díval kdo jiný než Zarathustra:</p>

  <p>každý by soudil, že vaše nová víra je posměchem nejhorších rouhačů anebo že jste nejpošetilejší ze všech starých ženštin!</p>

  <p>A ty, starý papeži! jak se to snáší s tebou samotným, že se zde takto modlíš k oslu, jako by to byl bůh?“ –</p>

  <p>„O Zarathustro, odvětil papež, promiň, ale ve věcech božích jsem osvícenější než ty sám. A tak se to sluší.</p>

  <p>Raději modliti se k bohu takto a v takové podobě, než v nižádné podobě! Přemýšlej, vznešený příteli, o této průpovědi: uhodneš hned, že v ní vězí moudrost.</p>

  <p>Ten, který pravil: ‚Bůh jest duch‘ – ten dosud na zemi největší krok a skok učinil k nevěře: takové slovo nedá se již na zemi dobře napraví ti!</p>

  <p>Mé staré srdce skáče a poskakuje, že jest ještě něco na zemi, k čemu lze se modliti. O Zarathustro, promiň to starému pobožnému papežskému srdci! –“</p>

  <p>- „A ty, pravil Zarathustra poutníku-stínu, ty se zveš, ty se mníš svobodným duchem? A tropíš tu takové modlářství a kněžourství?</p>

  <p>Ještě hůře to zde věru tropíš než u svých hnědých zlých dívek, zlý nový vyznavači!“</p>

  <p>„Ba že zle, odvětil poutník-stín, pravdu máš: ale což mohu za to! Starý bůh opět žije, ó Zarathustro, mluv si co mluv.</p>

  <p>Nejohyzdnější člověk všechno zavinil: probudil ho zas. A nechť si říká, že ho kdys usmrtil: smrt jest u bohů vždy pouhý předsudek.“</p>

  <p>„A ty, pravil Zarathustra, zlý starý kouzelníku, cos to učinil! Kdo v naší svobodné době má ještě věřiti v tebe, věříš-li ty v taková božství a oslovství?</p>

  <p>Vyvedls hloupost; jaks jen, chytráku, mohl vyvěsti takovou hloupost!“</p>

  <p>„Ó Zarathustro, odpověděl chytrý kouzelník, pravdu máš, byla to hloupost, – však mi to také dalo pernou práci.“</p>

  <p>- „A dokonce ty, pravil Zarathustra člověku svědomitého ducha, jen uvaž a prst si polož na nos! Což se zde neděje nic proti tvému svědomí? Což není tvůj duch příliš čistotný pro takové modlení a pro výpary těchto pobožnůstkářů?“</p>

  <p>„Něco na tom je, odpověděl člověk svědomitého ducha a položil si na nos prst, něco na této podívané mému svědomí dokonce lahodí.</p>

  <p>Možná, že nesmím věřiti v boha; jisto však jest, že se mi bůh v této podobě zdá ještě nejhodnější víry.</p>

  <p>Bůh je prý věčný, dle svědectví nejpobožnějších lidí: kdo má tolik času, dá si na čas. Co nejpomaleji a co nejhloupěji: má-li ty dvě vlastnosti, může bytost jeho druhu přec hodně dokázat.</p>

  <p>A kdo má ducha příliš, snadno a rád se zblázní i do hlouposti a bláznovství. Přemýšlej sám o sobě, ó Zarathustro!</p>

  <p>Ty sám – věru! i ty bys samým nadbytkem a samou moudrostí mohl se stati oslem.</p>

  <p>Zda dokonalý mudrc nekráčí rád po nejkřivějších cestách? Pohled na skutečnost to dokazuje, ó Zarathustro, – pohled na tebe!“</p>

  <p>- „A posléze ty sám, pravil Zarathustra a obrátil se k nejohyzdnějšímu člověku, jenž stále ještě ležel na zemi, ruku zvedaje k oslu (dával mu totiž pít vína). Vydej ze sebe slovo, ty nevyslovitelný, cos to vyvedl!</p>

  <p>Zdáš se mi proměněn, tvé oko žhne, plást vznešenosti zastírá tvou ohyzdnost: co jsi spáchal?</p>

  <p>Což je to pravda, co tam ti tvrdí, žes ho zas probudil? A k čemu? Což nebyl důvodně dobit a odbyt?</p>

  <p>Zdá se mi, že sám ses probudil: co jsi spáchal? proč ty ses vrátil? Proč ty ses obrátil na víru? Vydej ze sebe slovo, ty nevyslovitelný!“</p>

  <p>„Ó Zarathustro, odpověděl nejohyzdnější člověk, jsi čtverák! Zdali ten tam ještě žije či zase žije či zda je důkladně mrtev,kdo z nás obou ví to lépe? Ptám se tě. Jedno však vím, – od tebe sama jsem se tomu kdys naučil, ó Zarathustro: kdo chce nejdůkladněji zabiti, ten se směje. ‚Nikoli hněvem, leč smíchem se zabíjí‘ – tak jsi kdys pravil.</p>

  <p>O Zarathustro, skrytý ty ničiteli bez hněvu, nebezpečný světce,</p>

  <p>– jsi čtverák!“</p>

  <p><br /></p>

  <p>2. Tu se však stalo, že Zarathustra, udiven samými takovými čtveráckými odpověďmi, uskočil nazpět ke dveřím sluje a obrácen ke všem hostem, silným hlasem provolal:</p>

  <p>„O blázni a šprýmaři všichni, vy šaškové! Co se přede mnou přetvařujete a skrýváte!</p>

  <p>Jak se jen každému z vás třepotalo srdce rozkoší a zlobou nad tím, že jste se zase jednou stali takými jako jsou maličcí, nábožnými totiž,že jste si zas jednou vedli jako děti, totiž že jste se modlili, ruce spínali a říkali ‚pane bože‘!</p>

  <p>Ale teď mi opusťte tento dětský pokoj, mou vlastní sluj, kde dnes přebývá všechno dětinství. Ochlaďte zde venku svou horkou dětskou svévoli a lomoz svých srdcí!</p>

  <p>Ovšem: nebudete-li jako maličcí, nikoli nevejdete v ono království nebeské. (A Zarathustra ukázal rukama vzhůru.)</p>

  <p>Ale vždyť ani nechceme v nebeské království: Stali jsme se muži,</p>

  <p>– i chceme království pozemské“</p>

  <p><br /></p>

  <p>3. A ještě jednou jal se Zarathustra mluviti. „Ó noví přátelé, pravil, – vy podivní, vyšší vy lidé, jak dobře se mi teď líbíte,</p>

  <p>- od té doby, co jste se opět rozradostnili! Věru, všichni jste rozkvetli: zdá se mi, že takovým květinám, jako jste vy, je třeba nových slavností,&nbsp;</p>

  <p>- je třeba malého statečného nesmyslu, nějaké bohoslužby a slavnosti osla, nějakého starého radostného zarathustrovského blázna, vířného vichru, jenž vám svým burácením rozjasní duše.</p>

  <p>Nezapomeňte této noci a této slavnosti osla, vyšší vy lidé! To jste vynalezli u mne, to mi budiž dobrou předzvěstí, – cos takového vynajdou jen ti, kdož se uzdravují!</p>

  <p>A budete-li znovu slaviti slavnost osla, čiňte to k vůli sobě, čiňte to i k vůli mně! A na moji památku!“ –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
