<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">NÁVRAT.</h3>

  <p>Ó samoto! Ty moje domovino samoto! Příliš dlouho a divoce jsem žil v divoké cizině, bych se k tobě se slzami nevracel!&nbsp;</p>

  <p>Teď mi jen prstem pohroz, jak hrozí matky, teď se na mne usměj, jak se usmívají matky, teď jenom rci: „A kdo to byl, jenž jednou ode mne v dálku zabouřil jak vítr bouřlivák? – jenž při loučení volal: příliš dlouho jsem u samoty seděl, tu jsem se odnaučil mlčeti! Tomu – jsi se teď as naučil?&nbsp;</p>

  <p>Ó Zarathustro, vím vše: i žes mezi mnohými byl opuštěnější, ty samo jediný, než u mne kdy!&nbsp;</p>

  <p>Jiná jest opuštěnost, jiná samota: tomu – jsi se teď naučil! I že mezi lidmi vždy budeš divoký a cizí:</p>

  <p>- divoký a cizí i tehdy, milují-li tě: neb přede vším ostatním chtějí, aby jich bylo šetřeno!</p>

  <p>Zde však jsi u sebe doma a v domově svém; zde všechno můžeš vymluviti a všechny důvody vysypati, nic se tu nestydí za city zatajené, zakřiknuté.</p>

  <p>Zde všechny věci laskajíce přicházejí k tvé mluvě a tobě lichotí: neb chtějí se projížděti na tvých zádech. Na každém podobenství rozjedeš se tu ke každé pravdě.</p>

  <p>Přímo a upřímně smíš zde mluviti ke všem věcem: a věru, jako chvála to zní jejich uším, že někdo se všemi věcmi – mluví z přímá!</p>

  <p>Jiná věc však jest, býti opuštěnu. Neb, víš ještě, ó Zarathustro? Když tehdy nad tebou volal tvůj pták, když jsi stál v lese, nerozhodnut, kam jít, nevědom, a mrtvoly blízek: – když jsi pravil: ‚nechť mne vedou má zvířata! Nalezl jsem více nebezpečenství mezi lidmi než mezi zvířaty‘: – to byla opuštěnost!</p>

  <p>A víš ještě, ó Zarathustro? Když jsi seděl na svém ostrově jak mezi prázdnými vědry zdroj vína, dávaje a rozdávaje, když jsi seděl mezi žíznivými, daruje a obdarovávaje:</p>

  <p>- až jsi posléze sám seděl žízniv mezi spitými a bědoval v nočním stesku: ‚zda brati není blaženější než dávati? A krásti ještě blaženější než bráti?‘ – to byla opuštěnost!</p>

  <p>A víš ještě, ó Zarathustro? Když přišla tvá nejtišší hodina a odehnala tě od tebe samotna, když promluvila zlým šepotáním: ‚Promluv a zlom se!‘ –</p>

  <p>– když ti rozbolavěla všechno tvé čekání a mlčení a tvé odvaze vzala odvahu a tvou pokoru pokořila: to byla opuštěnost!“ –</p>

  <p>Ó samoto! Ty moje domovino samoto! Jak blaženě a něžně promlouvá ke mně tvůj hlas!</p>

  <p>My se druh druha neptáme, my spolu nelkáme, my spolu volně chodíme uvolněnými dveřmi.</p>

  <p>Neb volno jest u tebe a jasno; a i hodiny zde utíkají na lehčích nohou. V temnu totiž tíže doléhá čas než ve světle.</p>

  <p>Zde se mi rozvírají všeho bytí slova i slovní skříně: ze všeho bytí zde chce vzniknouti slovo, vše vznikání zde ode mne chce se naučit řeči.</p>

  <p>Tam dole však – tam všechna řeč je marná! Tam zapomnít a míjet jest nejlepší moudrost: tomu – jsem se teď naučil!</p>

  <p>Kdo by u lidí vše chtěl pochopit, všeho by se musil uchopit. Ale k tomu mám ruce příliš čistotné.</p>

  <p>Ani jich dechu vdechovati nechci; ach, že jsem tak dlouho žil mezi jejich hřmotem a páchnoucím dechem!</p>

  <p>O blažené ticho kol mne! O čisté vůně kol mne! O, jak toto ticho z hlubokých prsou nabírá čistého dechu! Ó, a jak naslouchá blažené to ticho!</p>

  <p>Ale tam dole – tam hovoří vše, tam vše se přeslechne. Zvony svou moudrost vyzváněj: kramáři na trhu přezvučí ji groši!</p>

  <p>Všechno u nich hovoří, nikdo už nedovede chápat. Všechno padá do vody, nic už nepadá do hlubokých studen.</p>

  <p>Všechno u nich hovoří, nic se již nedaří a nedospívá konce. Všechno kdáká, kdo by však ještě tiše seděl na hnízdě a vejce vysedával!</p>

  <p>Všechno u nich hovoří, všechno se mluvením rozmele. A co ještě včera bylo příliš tvrdé i pro čas a pro jeho zub: dnes to rozedřeno a rozžvýkáno visí z huby lidí dnešních.</p>

  <p>Všechno u nich hovoří, všechno se vyzradí. A co kdys tajemstvím slulo a tajností hlubokých duší, dnes náleží pouličním trubačům a jiným vřešťanům.</p>

  <p>O bytostí lidská, ty podivná! Ty hřmote temných ulic! Ted jsi zase za mnou: – mé největší nebezpečí je za mnou!&nbsp;</p>

  <p>V ohledech a soucítění bylo vždy mé ne j větší nebezpečí; a všechna lidská bytost vyžaduje ohledů a soucitu.&nbsp;</p>

  <p>Se zadrženými pravdami, s bláznovskou rukou, se zblázněným srdcem a bohat malými nepravdami soucitu: – tak jsem stále žil mezi lidmi.</p>

  <p>Zakuklen jsem mezi nimi seděl, ochoten, sebe zapříti, bych je samy snesl, a rád jsem si domlouval: „blázne, neznáš lidí!“&nbsp;</p>

  <p>Odnaučí se lidi znát, kdo mezi lidmi žije: příliš mnoho popředí je na všech lidech, – co tam s očima, jež jsou dalekozraké a jež stůní po dálce!&nbsp;</p>

  <p>A nepoznali-li mne: já blázen jsem jich proto více šetřil než sebe, zvyklý jsa tvrdosti proti sobě a často sám na sobě se mstě za tyto ohledy,</p>

  <p>Rozbodán jedovatými mouchami a jako kámen vydlabán mnoha krůpějemi zloby, tak jsem mezi nimi seděl a domlouval si ještě: „co malé jest, své malosti nezavinilo!</p>

  <p>Obzvláště ty, kdož si říkají „dobří“, nalezl jsem nejjedovatějšími mouchami: ve vší nevinnosti bodají, ve vší nevinnosti lžou; jak by dovedli ke mně být – spravedliví!</p>

  <p>Kdo mezi dobrými žije, toho soucit učí lhát. Soucit všem svobodným duším zamořuje vzduch. Hloupost dobrých je totiž nezbadatelná.</p>

  <p>Sám sebe i bohatství své skrývati – tomu jsem se naučil tam dole: neb ještě u každého jsem nalezl, že chůd jest duchem. To byla šalba mého soucitu, že jsem u každého věděl, –</p>

  <p>– že jsem na každém viděl a čichal, kde mu bylo s dostatek ducha a kde mu již bylo ducha příliš!</p>

  <p>Jich dřevění mudrci: já zval je mudrci, ne dřevěnými, – tak jsem se učil polykati slova. Jich hrobaři: já zval je badateli a zkoumateli, – tak jsem se učil zaměňovati slova.</p>

  <p>Hrobaři hrabou a choroby si vyhrabou. Pod starým rumem odpočívají špatné výpary. Není radno rozrývati bahno. Na horách má se žít</p>

  <p>Blaženými chřípěmi zas vdechuji svobodu hor! Vysvobozen je konečně můj nos ode vší člověčiny!&nbsp;</p>

  <p>Lechtána ostrým vzduchem jak pěnícím se vínem, má duše kychá,</p>

  <p>– kýchá a jásá si vstříc; Ke zdraví! –</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
