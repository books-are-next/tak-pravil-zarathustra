<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 30px; margin: 0px;}

  p.sgc-1 {text-align: justify;}

  p.sgc-3 {text-indent: 0px; margin: 0px; text-align: center;}
  h2.sgc-2 {text-align: center;}
  /*]]>*/
  </style>
</head>

<body class="sgc-1">
  <h3 id="heading_id_2">PIJAVKA.</h3>

  <p>A Zarathustra zamyšlen kráčel dál a hloub, lesy a podél bažinatých plání; jakož se pak děje každému, kdo přemýšlí o těžkých věcech, šlápl při tom z nenadání na člověka. A hle, tu mu pojednou stříklo do tváře bolestné zvolání a dvé prokletí a dvacet zlých nadávek: takže polekán zdvihl hůl a jal se do člověka, na kterého šlápl, ještě bušiti. Hned po té se však vzpamatoval; a jeho srdce se smálo pošetilosti, jíž se právě dopustil.</p>

  <p>„Promiň, řekl pošlapanému člověku, jenž se zuřivě zvedl a posadil, promiň a poslyš zprvu podobenství.&nbsp;</p>

  <p>Jako když poutník, jenž sní o vzdálených věcech, z nenadání na osamělé cestě vrazí do spícího psa, do psa, ležícího na slunci:</p>

  <p>- jak tu oba dva, na smrt polekáni, vyjedou a vjedou do sebe, podobni úhlavním nepřátelům, na smrt se nenávidícím: tak se událo nám.</p>

  <p>A přece! A přece –málo jen scházelo, a byli by se oba laskali, onen pes a onen osamělý člověk! Vždyť oba dva jsou osamělí!“</p>

  <p>- „Ať jsi kdokoli, pravil ušlápnutý člověk, stále ještě zuře, šlapeš po mně nejenom svou nohou, nýbrž i svým podobenstvím!</p>

  <p>Pohleď jen, což pak jsem pes?“ – a za těchto slov se sedící vzpřímil a vytáhl nahou paži z bažiny. Před tím totiž ležel roztažen na zemi, ukryt a nepoznatelný, jako ten, kdo číhá na bahenní zvěř.</p>

  <p>„Ale co to děláš!“ zvolal Zarathustra polekán, neb viděl, že po nahé paži stéká množství krve, – „co se ti stalo? Kouslo tě, ubožáku, nějaké zlé zvíře?“</p>

  <p>Krvácející muž se zasmál, stále ještě pohněván. „Co ti po tom! pravil a chtěl odejiti. Zde jsem doma a ve svém okrsku. Nechť se mne kdokoli ptá: hlupákovi stěží odpovím.“</p>

  <p>„Mýlíš se, pravil Zarathustra soucitně a zadržel ho, mýlíš se: zde nejsi doma, nýbrž v mojí říši, a v té nikdo mi nesmí přijití k úrazu.</p>

  <p>Jmenuj si mne, jak ti libo – jsem tím, jímž býti mi je souzeno. Sám se zvu Zarathustra.</p>

  <p>Nuže! Tam nahoru vede cesta k Zarathustrově sluji: není vzdálena, – nechceš u mne hojiti své rány?</p>

  <p>Špatně se ti, ty neblahý, vedlo v tomto životě: nejprve tě uštklo zvíře, a pak tě ušlápl člověk!“</p>

  <p>Ale uslyšev Zarathustrovo jméno, ušlápnutý člověk se proměnil. „Co se mi to přihází! zvolal, kdo pak jiný jest v tomto životě předmětem mé pozornosti, než jediný člověk, totiž Zarathustra, a jediné zvíře, které pije krev, – pijavka?</p>

  <p>K vůli pijavce jsem tu ležel u bažiny jako rybář, a již má visutá paže byla desetkráte nakousnuta, tu se mi do krve zakousne ještě krásnější zvíře, Zarathustra sám!</p>

  <p>Ó štěstí! O zázraku! Bud blahoslaven den, který mne vylákal do této bažiny! Blahoslavena bud nejlepší pijavka, jež je dnes na živu, blahoslavena buď velká pijavka svědomí, která sluje Zarathustra!“ –</p>

  <p>Tak pravil ušlápnutý člověk; a Zarathustra se radoval z jeho slov a z jich jemné uctivosti. „Kdo jsi? tázal se a podával mu ruku, zbývá nám ještě mnoho věcí objasnit a rozjasnit: ale již, zdá se mi, nastává čistý světlý den.“</p>

  <p>„Jsem člověk svědomitého ducha, odpověděl otázaný, a ve věcech ducha stěží je kdo přísnější, těsnější a tvrdší nežli já, leda ten, od něhož jsem se tomu naučil, Zarathustra sám.</p>

  <p>Raději ničeho nevědět, nežli mnohé vědět z pola! Raději být bláznem na vlastní vrub, než mudrcem podle cizího dobro-zdání! Já – jdu věcem na kloub a až na dno:</p>

  <p>– co na tom, je-li dno velké či malé? Bažinou-li se zve či nebem? Na dlaň dna a základu mi postačí: je-li to jen vskutku pevná půda!</p>

  <p>– na dlaň dna a základu: na tom lze již stati. Pravé svědomité vědomosti nic není velké a nic není malé!“</p>

  <p>„Jsi tedy snad výzkumcem pijavky? tázal se Zarathustra; a jdeš za pijavkou až na její poslední dno, ty svědomitý?“</p>

  <p>„Ó Zarathustro, odpověděl ušlápnutý člověk, to by bylo cos ohromného, jak bych se toho směl odvážit!</p>

  <p>V čem však jsem mistr a znalec, to jest mozek pijavky: – to jest můj svět!</p>

  <p>A je to také svět! Promiň však, že zde se k slovu dostává má hrdost, neboť zde nemám sobě rovna. Proto jsem pravil: ‚zde jsem doma‘ –</p>

  <p>Jak dávno již kráčím, bych vypátral toto jediné, totiž mozek pijavky, by kluzká pravda mi zde již neuklouzla! Zde jest moje říše!</p>

  <p>proto jsem vše ostatní odvrhl, proto vše ostatní se mi stalo lhostejným; a těsně vedle mého vědění hnízdí mé černé nevědění.</p>

  <p>Mé svědomí ducha chce tomu tak na mně, abych jedinou věc věděl a jinak o všem ostatním byl nevědomý: hnusí se mi všichni polovičatí duchové, všichni zamžení, kolísající, blouznící.</p>

  <p>Kde přestává moje poctivost, tam jsem slep a také chci býti slep. Kde však chci věděti, tam chci též býti poctivý, totiž tvrdý, přísný, těsný, krutý, neúprosný.&nbsp;</p>

  <p>Že ty jsi kdys pravil, ó Zarathustro: ‚Duch jest život, jenž sám řeže do života´, to mne vedlo a svedlo k tvému učení. A věru, vlastní svou krví jsem si množil své vlastní vědění!“</p>

  <p>- „Jak skutečnost ukazuje,“ vpadl mu Zarathustra do řeči; neb stále ještě stékala krev po nahé paži svědomitého člověka. Deset pijavek se totiž do ní zakouslo.</p>

  <p>„Ó ty podivný druhu, o čem všem mne poučuje zde tato skutečnost, totiž ty sám! A nesměl bych asi všechno vliti do tvých přísných uší!</p>

  <p>Nuže dobrá! Rozlučme se zde! Rád bych tě však opět nalezl Tam nahoru vede cesta k mé sluji: dnes v noci tam bud mým milým hostem!</p>

  <p>Rád bych také napravil na tvém těle, že Zarathustra po tobě šlapal nohama: o tom přemýšlím. Ted mne však výkřik úzkosti spěšně od tebe odvolává.“</p>

  <p><br /></p>

  <p>Tak pravil Zarathustra.</p>

  <p>&nbsp;</p>
</body>
</html>
